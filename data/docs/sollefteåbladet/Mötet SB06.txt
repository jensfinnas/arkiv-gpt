Sollefteåbladet möter: Jennifer Andersson

Hon lämnade Sollefteå för universitetsstudier som sedan ledde till flera drömjobb inom kommunikationsbranschen. Nu 14 år senare gör hon comeback i Sollefteå - både som medborgare och kommunanställd - och har siktet inställt på att inspirera fler att bli hemvändare och inflyttare. Den här gången möter Sollefteåbladet Jennifer Andersson, nybliven näringslivsutvecklare som brinner för varumärken och inte drar sig för att driva på kulturförändringar.

När vi träffas på ADC-husets övervåning är hon inne på sin fjärde vecka som kommunikationsstrateg för Sollefteå kommuns näringslivsenhet men det är inte första gången hon har kommunen som arbetsgivare.

– Jag flyttade till Umeå nåt år efter gymnasiet för att läsa till civilekonom på Handelshögskolan där. När det var dags för praktik gjorde jag den på näringslivsenheten här i Sollefteå så jag hade redan lite koll på organisationen sedan dess, berättar Jennifer som har hunnit ha flera framstående roller inom kommunikation och varumärkesarbete i både Örnsköldsvik och Stockholm innan hon vände hemåt igen.

– Det började med att jag gjorde mitt exjobb hos MoDo Hockey i Övik. Det ledde till att jag fick jobb som kommunikationsansvarig, en position som inte hade funnits innan så jag fick bygga upp rollen från grunden. Det handlade om allt från vår interna kommunikation till event, PR-kontakter och rutiner för sociala medier. 

En drömstart för en nyutexaminerad civilekonom med inriktning mot service management, inte minst eftersom Jennifer redan hade ett djupt rotat hockeyintresse från uppväxten.

– Det var verkligen en drömstart på karriären men samtidigt en rejäl utmaning, särskilt att kliva in som 25-årig tjej i den mansdominerade och - iallafall på den tiden - långt ifrån moderna hockeykulturen. Men jag har aldrig varit främmande för att säga vad jag tycker så parallellt med kommunikationen jobbade jag även mycket med att driva förändringar kring normer, jämställdhet och inkludering.

Jobbet blev en språngbräda mot liknande uppdrag i huvudstaden, närmare bestämt som affärsutvecklare inriktad mot B2B - alltså företagssamarbeten - för Djurgården Fotboll, digital strateg för Svenska Hockeyligan (SHL) och CRM-specialist för Dramaten. Varumärkesarbete har varit den gemensamma nämnaren men kulturförändring har varit en minst lika stor prioritet som intern och extern kommunikation.

– Varumärken handlar lika mycket om insida som utsida. Har man inte ordning inne i organisationen kommer det synas utåt. Det är medarbetarna som tillsammans skapar organisationens varumärke och för att det ska bli starkt, positivt och hållbart krävs det att organisationen hänger med i samhällsutvecklingen. Folk kan nog ha tyckt att jag har tjatat mycket om normkritik och hållbarhet men idag är inkludering ett måste för att komma framåt, utvecklingen stannar av om man håller sig fast i hur det alltid har varit!

Efter nästan 10 år av spännande jobb och många långa arbetsdagar började Jennifer fundera över sin tillvaro och sin framtid, tankar som vägde extra tungt när pandemin slog till.

– Jag insåg att allt handlade om jobb och fick en stark längtan efter att kliva ur det berömda ekorrhjulet, jag kände att det måste finnas mer än karriär. Så jag började kolla efter lediga jobb i Sollefteå med målet att flytta hem bara jag kunde hitta ett jobb som kändes intressant och utvecklande. 

Under de två år hon smidde sina hemvändarplaner hann Jennifer även bli gravid, något som också bidrog till att beslutet att flytta hem kändes extra rätt. När jobbet på näringslivsenheten dök upp föll bitarna på plats och sedan en tid tillbaka trivs hon som laxen i älven som hemvänd Sollefteåbo.

– Jag valde att skaffa barn själv så det känns otroligt skönt att ha familj, släkt och vänner i närheten. Jag njuter varje dag av enkla grejer som att kunna gå till jobbet och att ha natur i blickfånget, ler hon och konstaterar att det är perfekta tider att flytta till Sollefteå nu.

– Vi har verkligen medvind och varumärket för Sollefteå som plats laddas med allt fler positiva saker. Därför känns det jätteinspirerande att jobba med sånt som boendefrågor, kompetensförsörjning, besöksnäring och inflyttning. Det är vi kommuninvånare som tillsammans bestämmer vad Sollefteå utstrålar så genom att vara våra egna största supporters kan vi locka ännu fler att bo, leva och verka här i Sollefteå!

Faktaruta:
Namn: Jennifer Andersson
Ålder: 33 år
Bor: Lägenhet i Sollefteå centrum
Gör: Näringslivsutvecklare på Sollefteå kommun
Gör också: Njuter av livet som hemvändare och väntar sitt första barn som beräknas plussa på invånarantalet i kommunen till sommaren.
Smultronställe i Sollefteå: X?
