Tankar om kvalitetsförbättringar blev en hel bok

I sin roll som VD för Block Revisionsbyrå har Kristofer Block jobbat med kvalitetsfrågor de senaste 15 åren. När branschen nu får en ny kvalitetsstandard lanserar han både ett koncept för att hjälpa andra byråer att införa den nya standarden och en en bok på samma tema.

– Kvalitet och arbetsmetoder för att säkerställa att jobbet vi gör är så bra som möjligt har alltid varit viktiga frågor för mig, konstaterar Kristofer som utöver sitt jobb som revisor även har ett stort engagemang för branschens utveckling och har utbildat kollegor på byråer runt om i landet under de senaste fem åren.

– Under åren har vi gjort oss ett namn i branschen inom just kvalitetsfrågor. Nu inför att ISQM - International Standard for Quality Management 1 - träder i kraft som ny kvalitetsstandard inom revision den 15 december kommer många byråer stå inför utmaningar när det gäller att anpassa sig till den nya standarden.

Kortfattat innebär ISQM att en revisionsbyrå behöver se till att det finns riktlinjer för att säkerställa att de lagar och regler som finns följs. Kristofers nyligen lanserade koncept Block Revisionskvalitet hjälper till att göra riskbedömningar över eventuella brister i kvaliteten på byråns arbete och ger förslag på motåtgärder för att förhindra kvalitetsrisker.

– Hittills har jag hjälpt drygt 30 byråer med införandet av ISQM. Det rör sig om allt från enmansbyråer till större aktörer med 50-60 anställda så jag har hunnit samla på mig mycket erfarenhet av ämnet.

Erfarenheten använder han inte bara i utbildningar och i samband med uppdrag hos kollegor i branschen. Han har även samlat sina reflektioner och tankar kring revision, kvalitetsfrågor och ISQM i texter, ett jobb som mynnade ut i den nyligen lanserade boken ISQM1.

– Den blir kanske ingen storsäljare bland allmänheten men för alla som jobbar inom revision finns det mycket i den som man kan ha nytta av. För egen del är boken ett sätt att visa att vi satsar fullt ut på det här. Dessutom är det förstås kul att kunna bocka av ”skriva en bok” från listan av saker jag vill göra, förklarar Kristofer och tillägger att boken är illustrerad av Niklas Johnsson.

– Han bor inte här nu men kommer från Långsele och var min andremålvakt en gång i tiden. Nu är han en duktig illustratör och har bidragit med bilder som är pricken över i:et i ISQM1!

Bildtext: Kristofer Block är inte bara VD för Block Revisionsbyrå, han har precis debuterad som författare också. I början av oktober lanserade han boken ISQM1, en bok som vänder sig till revisorer och revisionsbyråer som står inför införandet av en ny kvalitetsstandard inom branschen.
