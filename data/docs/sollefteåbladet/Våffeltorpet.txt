Våfflor väcker liv i Jan Gullik-torpet

Nu blir det liv i Jan Gullik-torpet igen. Till sommaren kommer både Solleftåebor och besökare att kunna avnjuta nygräddade våfflor i den anrika lilla stugan på toppen av Jan Gullik-backen när familjen Schön slår upp portarna till Våffeltorpet.

Jan Gullik har varit ett av Sollefteås mest populära utflyktsmål vintertid sedan länge tillbaka, mycket tack vare den stora pulkabacken, skidspåren och vindskydden i söderläge. Själva torpet byggdes enligt uppgift redan 1854 och började användas som servering av STF på vintrarna redan 1937. 

Så småningom övergick torpet i kommunens ägo och även under modern tid har det bedrivits servering men sedan X år tillbaka har det varit stängt, något det alltså nu blir ändring på.

– Inspirationen till att dra igång det här har vi fått från Lofsdalen och våffelstugan som finns uppe på fjället där. För några år sedan satt vi och spånade i bilen på vägen hem därifrån och kom på att vi skulle vilja ha något liknande i Sollefteå, berättar Malin Schön som kommer att vara den som driver Våffeltorpet, det nystartade företaget bakom satsningen.

– För två år sedan började Våffelstugan i Lofsdalen ha öppet även sommartid för vandrare och cyklister. Med alla satsningar på besöksnäring som är på gång här hemma nu insåg att det borde gå att göra något liknande. Eftersom vi har alltid gillat Jan Gullik så började vi kolla upp möjligheterna att köra igång något där.

Det hela slutade med ett arrendeavtal med Sollefteå kommun och en plan som innebär öppning vecka 26, alltså precis efter midsommar. I samarbete med kommunen iordningställs lokalerna för att möta miljökraven för servering plus att uteplatsen utökas för att rymma fler gäster. 

– Vi har massor av idéer! Jan Gullik är redan ett vinterparadis så framför allt ska vi jobba med att locka folk hit under resten av året. Bland annat ska vi märka upp vandringsleder från Sollefteå Camping och Hotell Hallstaberget som leder till torpet. Vi har även inlett ett samarbete med Sollefteå Skidor kring aktiviteter och evenemang plus att Nipstadens Skoterklubb ser över möjligheterna att bygga en skoterled fram till parkeringen, berättar Ulf Schön och förklarar att målet med satsningen är att skapa en besöksdestination som genererar fler gästnätter i kommunen.

– I och med inriktningen mot att bli Sveriges bästa friluftskommun och satsningarna som har gjorts kring exempelvis cykling på Hallstaberget känns det här som helt rätt väg att gå.

Våffeltorpet kommer inledningsvis ha öppet på helgerna hela året men under några högsäsongsveckor i sommar blir det varje dag.

– På sikt hoppas vi förstås på att kunna ha öppet ännu mer men vi börjar såhär och växlar upp allt eftersom, konstaterar Malin och tillägger att man precis håller på att planera bemanningen av Våffeltorpet.

– Vi kommer anställa ett antal personer som ska ansvara för den dagliga driften så den som känner sig sugen att vara med och utveckla Våffelstugan är förstås välkommen att höra av sig till mig!

Bildtext: Beror på bilden.



