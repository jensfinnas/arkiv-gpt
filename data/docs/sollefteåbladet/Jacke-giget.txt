Jacke Sjödin gästar Rotarys välgörenhetskväll

Den 6 april blir det musik, humor och underfundigheter på Hullsta Gårds stora scen. Då gästar nämligen Jacke Sjödin hemstaden Sollefteå för ett arrangemang i Sollefteå Nipan Rotaryklubbs regi där allt överskott går till välgörande ändamål.

Rotaryklubben har för vana att jobba med ett antal olika projekt om året, oftast inriktade mot välgörenhet eller samhällsutveckling. Att samla in pengar till så kallade ShelterBox - specialbyggda lådor fyllda med nödutrustning som används i krigs- och katastrofområden - är ett återkommande projekt som är extra aktuellt just nu.

– Vi och många andra Rotary-klubbar globalt har jobbat med ShelterBox under många år och vet att det är en bra organisation som gör stor skillnad. I och med utvecklingen i Ukraina känns det extra viktigt att göra vad vi kan för att bidra så, säger Paul Gerdin som är nuvarande president i klubben.

Han får medhåll av tillträdande president Stefan Karlsson som berättar att det hela mynnade ut i arrangemanget på Hullsta Gård den 6 april.

– Vi fick med Jacke på tåget och han kommer att stå för underhållningen på scen. Vi i klubben planerar att finnas i foajén för att berätta om ShelterBox och visa upp vad lådan innehåller. 

Biljetter till arrangemanget bokas i förväg och har redan börjat säljas. Bokning sker enklast via Hullsta Gårds hemsida men det går även att köpa på plats när receptionen är öppen.

– Salongen rymmer drygt 300 personer så vi hoppas förstås på fullsatt för maximal effekt på insamlingen!

Jacke ser fram emot att bjuda Sollefteåborna på en show som förenar nytta med nöje.

– Det är alltid, alltid speciellt att vara hemma i Sollefteå och showa. Det är landets bästa publik. Åtminstone för mej! Och det är extra speciellt att vara i Hullsta Gårds stora salong. Väggarna dryper av ljusa minnen för mej där inne!

Bildtext: Den 6 april arrangerar Sollefteå Nipan Rotaryklubb en välgörenhetskväll med Jacke Sjödin på Hullsta Gårds stora scen.

Foto: Gustaf Hellsing
