Mats Jonsson ställer ut

Sedan slutet av september finns den numera Kramforsbaserade serietecknaren Mats Jonssons alster att beskåda på Apotekshuset Konst & Kultur. Utställningen hänger ända till den 30 november och innehåller bland annat nytecknade bilder med Sollefteåmotiv.

Mats Jonsson är både serietecknare och författare med rötterna i Bollstabruk. Han debuterade med seriealbumet Unga Norrlänningar 1998 och har sedan dess hunnit ge ut totalt sju serieböcker, tre barnböcker och barn- och ungdomsboken Blod i Gruset. 
Efter många år i Stockholm flyttade han hemåt för två år sedan och bor numera på Sandslån.

– I samma veva som vi flyttade hem besökte vi Apotekshuset och jag tänkte direkt att jag skulle vilja göra en utställning här någon gång. Lägligt nog fick jag frågan förra våren och det hela mynnade ut i en utställning med tema Ådalen, berättar Mats när Sollefteåbladet träffar honom i samband med de sista justeringarna inför premiären för utställningen.

Besökare kan bland annat se fram emot storformatsversioner av den uppmärksammade serien om demonstrationerna för Sollefteå sjukhus som gick i Aftonbladet, nytecknade Kramfors Pride och utdrag ur hans senaste bok När vi var samer.

– Den gemensamma nämnaren är att alla delar har koppling till Ådalen på olika sätt. 

Utöver serierna ville Mats får med något speciellt till utställningen på Apotekshuset. Han har nämligen haft ett extra gott öga till Sollefteå ända sedan barndomen och som nybliven hemvändare i Ådalen besöker han gärna sin grannkommun när tillfälle ges.

– Sollefteå är otroligt vackert, särskilt i stadskärnan med alla gamla hus med tinnar och torn. Som på så många andra håll i Norrlands inland syns ett påtagligt förfall på många ställen men till och med förfallet är snyggt på nåt sätt, förklarar han och berättar att staden har inspirerat till vad som ska bli 12 bilder med Sollefteåmiljöer varav fem är klara.

– Jag ritade klart den femte med Hemslöjdshuset i bakgrunden sent på natten innan det var dags att börja hänga utställningen. Jag ser fram emot att rita resten, bland annat ska det bli kul att göra något med kommunhuset.

Utställningen Ådalen: en kärlek finns att beskåda till och med den 30 november. För den som vill höra Mats berätta om både utställningen och sina böcker kan vi tipsa om att han gästar Mittlitt för ett författarsamtal på X den Y klockan Z.

Bildtext: Fram till den 30 november finns serietecknaren och författaren Mats Jonssons utställning Ådalen: en kärlek att se på Apotekshuset Konst & Kultur. Han gästar även Mittlitt för ett författarsamtal den X.

