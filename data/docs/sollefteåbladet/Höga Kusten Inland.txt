En katalysator för besöksnäringen i Höga Kustens inland

Besöksnäringen är en bransch som blir allt viktigare i Sollefteå kommun. Arena Höga Kusten Inland är ett projekt som fokuserar på besöksnäringen i kommunens västra delar och finns för att skapa nya möjligheter genom samarbete och innovation.

– Även vi här i Junsele, Ramsele, Edsele, Näsåker och Resele ingår i det övergripande varumärket Höga Kusten som har stärkts otroligt mycket under de senaste åren. Med det här projektet lyfter vi inlandet lite extra och jobbar med hur vi kan komplettera Höga Kusten-upplevelsen för besökarna, förklarar Karin Strand som är projektledare sedan januari 2020.

– Vinterturism är exempelvis ett område där vi har mycket att bidra med, likaså mathantverk och smakupplevelser.

Projektet finansieras genom EU-medel och är ett samarbete mellan Sollefteå Kommun, Region Västernorrland, Tillväxtverket och lokala aktörer i Junsele.

– I projektet har det tagits fram ett koncept för marknadsföring av området som går hand i hand med Höga Kustens varumärke. Konceptet presenterades för första gången på Företagsmässan. Målet är att binda ihop destinationen ännu mer och stärka företagen som jobbar inom besöksnäringen i Västra.

– Huvudsyftet med projektet är att främja digital innovation, utveckling av idéer, produkter och tjänster och sampaketering av reseanledningar. 

Projektet som fick en utmanande start i och med pandemin har ändå rullat på med bland annat insatser i form av utbildningar och nätverkande. I samband med Höga Kusten Företagsmässa som anordnades i Kramfors i början av maj var projektet och ett antal företagare från området som ingår i det med och delade på en stor monter.

– Det blev lite av ett startskott för våra utåtriktade aktiviteter. Bland annat kunde vi premiärvisa en reklamfilm som iv har tagit fram för vårt område plus att vi kunde visa upp delar av bildbanken vi håller på att bygga upp, berättar Karin som konstaterar att deltagandet på mässan var lyckat.

– Dels fick vi visa upp oss för allmänheten och träffa mycket folk men det jag tror de deltagande Västra-företagen uppskattade mest var möjligheten att bygga upp samarbetet sinsemellan och nätverka med andra företag. Mässan blev som en slags katalysator för att stärka vårt samarbete och det kommer vi ha stor nytta av inför kommande aktiviteter!
