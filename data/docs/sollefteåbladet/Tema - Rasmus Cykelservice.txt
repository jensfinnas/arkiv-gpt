Rasmus vill locka fler att cykla i skogen

Sollefteås natur utforskas med fördel på två hjul. Det har Rasmus Lenander i Resele tagit fasta på, han är inte bara inbiten cykelentusiast själv utan även företagare i cykelbranschen med allt från service och reparationer till kurser och guidade turer på menyn.

Rasmus har alltid gillat att cykla men under de senaste åren har intresset tagit fart på allvar. Bland annat har han utforskat otaliga mil av vägar och stigar runt om i kommunen på cykel, byggt klart första etappen av en cykelstig i Moforsen och dessutom startat företaget Rasmus cykelservice i Resele.

– Dels erbjuder jag service och reparationer av alla cyklar plus att jag säljer reservdelar och tillbehör. Det enda jag inte jobbar med är el-delen på elcyklar. Däremot finns det ju många vanliga komponenter på en elcykel och det hjälper jag självklart till med, berättar han.

– Normalt tar en service max två dagar och jag tar även på mig service och reparation av stötdämpare.

Utöver själva verkstadsdelen jobbar Rasmus även med olika tjänster kopplade till cykling.

– Nu närmast kör jag ett antal kurstillfällen med inriktning mot att känna sig stabil och säker på cykeln. Med rätt teknik blir det lättare att ta sig fram även när stigen innehåller rötter, stenar och branta partier.

De datum som är kvar är helgen 23-24 september men planen är att arrangera fler introduktionskurser under hösten och i början av vårsäsongen. Rasmus erbjuder även guidning för vana cyklister som vill upptäcka nya leder eller grupper som vill hitta på något kul tillsammans.

– Med lite framförhållning kan jag lösa cyklar för uthyrning också. Mitt mål är att få fler att upptäcka hur kul det är att ta sig ut i skogen på cykel.

Intresset för cykling har ökat i hela landet under de senaste åren och runt om i Sollefteå har det satsats mycket på infrastruktur och upplevelser på cykel. Hallstaberget har både leder på längden och utför, det finns en helt ny pump track-bana vid Linsänket och nyligen invigdes helt nya cykelleder på Remsle Arena. Samtidigt finns det gott om andra stigar att upptäcka runt om i kommunen.

– Även de gamla stigarna runt Remsle och Skedomsberget är riktigt bra och jag gillar att cykla Ådalsleden mellan Moforsen och Näsåker. En annan favorit är förstås stigen jag har byggt i Moforsen, den tycker jag att alla som gillar teknisk cykling ska komma ut och testa!


Bildtext: Rasmus Lenander i Resele brinner för cykling, framför allt i skogen. Just cykeln på bilden rullar dock sällan på några skogsstigar utan används för att visa när hans företag Rasmus cykelservice i Resele har öppet.
