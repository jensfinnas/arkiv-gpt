Ljuva toner från Ådalen i Stadsparken

Helgen den 19-20 augusti fylls åter Stadsparken i Sollefteå med musik, mat och människor. Under fredagskvällen är Toner från Ådalen tillbaka med en stark laguppställning av lokala musiker och på lördagen tar punkrockarna i Sator över scenen.

Efter två års pandemiuppehåll är Toner från Ådalen tillbaka för sin femte upplaga. Arrangemanget föddes när Sara Sundberg och Anders Mattsson - båda musiker med rötterna i Sollefteå - och krögaren David Eklöf ville skapa ett forum där lokala sångare och musiker får möjlighet att uppträda inför publik.

– Det finns så otroligt många duktiga människor inom musiksvängen i vårt område, konstaterar Sara och berättar att årets upplaga samlar ett sju personer starkt husband och i skrivande stund tolv solister för en musikalisk helkväll i Stadsparken.

– I och med att alla solister själva väljer sina låtar får vi en härlig bredd, alltså precis det vi vill lyfta fram med Toner från Ådalen, säger Anders.

Evenemanget kickar igång den 19 augusti klockan 17.00 och håller på till 22-tiden. Även under lördagen blir det musik i parken i form av Borlänge-bandet Sator som spelar klockan X. Under båda kvällar blir det matservering i parken, både i Old Oaks regi och genom lokala föreningar som säljer fika, glass och annat gott.

– Både biljetter till själva arrangemangen och förköpsbiljetter för mat går att köpa hos oss på Eken, säger David och tillägger att det det även blir traditionsenlig efterfest där när spelningarna i parken är slut.

– Det går att köpa biljett till de enskilda kvällarna eller i paket med inträde till efterfesten också. 

Trion är laddad för fartfyllda sensommarkvällar där Sollefteås musikliv får ta välförtjänt plats i rampljuset. 

– Det ska bli så kul att köra igång igen efter det ofrivilliga uppehållet!

Bildtext: Den19 augusti blir det Toner från Ådalen i Stadsparken med ett husband bestående av Anders Mattsson, Erik Eurenius, Henrik Almgren, Daniel Jonsson, Johnny Nordlander, Jimmy Asplund och Örjan Abrahamsson som bland annat får sällskap av Hilma Sundin Anders, Sara Sundberg, Petra Nylander, Maja Nilsson, Charlotta F. Asplund, Peter Grundström, Elin Näsmark, Anneli Björklund och Martina Carlsson och Jenny Lindqvist. Kvällen efter gästar Sator Sollefteå Stadspark.
