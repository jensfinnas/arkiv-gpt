Sollefteåbladet testar: Badminton med Sollefteå BMK

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Efter förra numrets motormuller var det dags att testa nåt där vi fick ta oss fram för egen maskin. Valet föll på badminton som numera spelas två gånger i veckan i GB-skolans idrottshall. 

Den moderna formen av badminton uppstod i Indien på 1860-talet. Drygt 100 år senare, närmare bestämt 1972, bilades Sollefteå Badmintonklubb som har hållit igång sedan dess. Som mest har klubben haft över 140 medlemmar och har fostrat svenska mästare både på senior- och ungdomsnivå. Idag bedrivs verksamheten i mindre skala med spel för motionärer två gånger i veckan.

– Vi är ett gäng inbitna spelare som håller igång på måndagar klockan 20.00 och onsdagar klockan 19.00, säger ordförande Ola Rubensson och tillägger att det är till honom man ska höra av sig om man är sugen på att vara med.

– Alla som vill spela är välkomna! Vi håller inte i några träningar utan spelar några matcher för att det är kul. Alla är välkomna oavsett nivå men om man inte har spelat tidigare kan det vara en fördel att komma tillsammans med någon mer som också är nybörjare, då är det lättare att komma igång tillsammans. 

Solleftebladets tre testare klev in i hallen med glatt humör och varierande grad av tidigare erfarenhet av badminton. Efter lite uppdatering kring regler och vilka linjer som gäller var det bara att sätta igång med singel- och dubbelmatcher.

Det stod ganska snabbt klart att det är jobbigt att spela badminton, särskilt när man möter någon som varierar korta och långa slag på ett illvilligt sätt. Peter och Magnus höll igång några bollar riktigt bra men undertecknad fick av någon anledning ett racket med ovanligt många kanter och hålen i luften blev många.

Dubbelspel gick definitivt bättre, kanske för att vi inte behövde täcka lika mycket av planen själva. Känslan när det blir flyt i spelet med hårda dueller framför nät och snabba smashar är riktigt bra och det märks att tävlingsnerven aktiveras hos några av oss. 

En och en halv timme senare fick vi pusta ut och kunde dels konstatera att badminton är kul men även att risken för träningsvärk är överhängande.

Bildtext: Full fart när Sollefteåbladet testar badminton i GB-skolans idrottshall. Peter och Magnus förstärker X och X i en intensiv dubbel som definitivt satte smidighet, snabbhet och taktik på prov. Klubben har tider för spel på måndagar klockan 20.00 och onsdagar klockan 19.00.
