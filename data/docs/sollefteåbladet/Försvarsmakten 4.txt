Försvarsmaktens etablering går framåt

I början av december togs ett nytt steg i Försvarsmaktens etablering av Västernorrlands Regemente i Sollefteå. Delar av staben jobbar nu på plats i en av kasernbyggnaderna på Hågestaområdet och invigningen av regementet är planerad till den 16 januari.

– Det här är en historisk dag, konstaterade regementschef Jonas Karlsson i samband med en pressträff där det bland annat meddelades att etableringen rullar på enligt plan och att delar av staben numera har sina kontor i Hågesta 1, byggnaden som Sollefteå Gymnasium kommer att lämna i samband med att terminen tar slut.

– Vi håller på att komma på plats och planerar inför att övriga delar ska byggas upp under början av nästa år. Om allt går enligt plan kan vi börja utbilda våra första värnpliktiga här i Sollefteå i mitten av augusti nästa år men det är för tidigt att säga med säkerhet om planen håller.

Rekryteringen har gått bra, Försvarsmakten uppger att de har namn på tilltänkta personer till 95% av tjänsterna som har annonserats ut.

– Själva anställningsprocessen tar dock tid eftersom det  ska genomföras säkerhetskontroller och så vidare. Vi kan iallafall konstatera att intresset för att jobba hos oss har varit stort och att många av de som anställs har någon koppling hit, antingen genom att be bor här eller har jobbat på I21 eller T3 tidigare.

En lyckad start på etableringsprocessen med andra ord och viktiga steg på vägen mot en personalstyrka på runt 100 personer som är prognosen när regementet är i full drift. 

Invigningen av Västernorrlands Regemente med Jämtlands Fältjägarkår - I21 är planerad att hållas i regementsparken den 16 januari klockan 11.00.

– Då kommer bland annat Prins Carl-Filip, försvarsminister Peter Hultqvist, och ÖB, general Michael Bygdén att närvara och vi hoppas att förutsättningarna finns för att fira det historiska ögonblicket med så många Sollefteåbor och besökare som möjligt!

Bildtext: Etableringen av Västernorrlands Regemente går framåt. Sedan början av december jobbar större delen av staben på plats på Hågestaområdet. Från vänster: Fredrik Nyberg, kompanifanjunkare, Birger Eriksson, signalskyddschef, Daniel Nybling, förbandsförvaltare, Jonas Karlsson, regementschef, Mats Lindell, ledningsstabschef, Paul Sandin, planeringschef

