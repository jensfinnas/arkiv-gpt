Friluftsfrämjandet bjuder in till kottjakt

I början av året lanserade Friluftsfrämjandet Sollefteå Kottjakten - ett spel om allemansrätten, ett sprillans nytt brädspel som ska inspirera barnfamiljer att lära sig mer om allemansrätten. Spelet har spridas i hela landet och finns redan nu i skolor runt om i Sollefteå kommun plus att det går att låna på biblioteket.

– Allemansrätten kommer ofta på tal under vandringar och andra aktiviteter vi anordnar. För några år sedan tog Friluftsfrämjandet Region Öst fram ett kortspel med frågor om allemansrätten som vi har använt en hel del för att lära ut vad som gäller, berättar Cristina Waaranperä, projektledare i Friluftsfrämjandet Sollefteå.

– Kortspelet inspirerade oss till att ta fram ett brädspel med samma syfte. Vår variant utspelar sig på Hågestaön och innehåller de klassiska figurerna från Mulleriket men det är fortfarande allemansrätten som är i fokus.

Arbetet med Kottjakten har pågått under 2022 och projektet har finansierats av Sollefteå kommun och Naturvårdsverket. Spelet riktar sig i första hand till barn mellan 7-12 år och deras familjer men kan givetvis spelas av alla.

– Det går både att spela Kottjakten inne på ett bord eller ute i naturen. Väljer man att spela ute går det dessutom att använda riktiga kottar istället för de som följer med i kartongen, säger Karin Tinnerberg Safaee, styrelseledamot i föreningen och en av många som har varit med och jobbat med att ta fram spelet.

– Det har tryckts 500 brädspel samt cirka 100 spelplaner för utespel. Spelen har spridits nationellt från Jokkmokk till Gotland via Friluftsfrämjandet. Det har varit förskolor, fritidshem och andra organisationer som jobbar med barngrupper runt om i landet som har fått ta del av spelet! 

Bildtext: I början av året lanserade Friluftsfrämjandet Sollefteå sitt brädspel Kottjakten. I Sollefteå kommun har alla förskolor och fritidshem fått var sitt spel. 
– Nu hoppas vi att spelet ska vara ett roligt stöd för pedagoger i Sollefteå när de lär ut allemansrätten med hjälp av Skogsmulle och hans vänner samtidigt som fatt nya generationer lär känna figurerna och Mulleriket, säger Cristina Waaranperä som har varit med och tagit fram spelet
