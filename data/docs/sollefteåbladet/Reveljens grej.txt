Lärlingsutbildning ledde till unik spetskompetens

Det råder brist på personer med rätt kompetens inom många områden, bland annat i verkstadsbranschen. Ett smidigt sätt för arbetssökande att skaffa den kompetens som efterfrågas är lärlingsutbildningar, en lösning som dessutom har många fördelar för arbetsgivaren. Sollefteåbladet tar ett snack med Fabian Zavelberg, tidigare lärling och numera anställd som plåtslagare hos Lidström & Enqvist, för att höra mer om hans resa.

Har du alltid varit intresserad av bilar?
Ja, intresset fanns tidigt och jag gick tre år på fordonsprogrammet på GB-skolan. Därefter har jag både jobbat med små maskiner och som mekaniker hos några olika bilverkstäder innan jag blev sugen på att testa något nytt. Jag trivdes med att jobba i verkstad men ville göra något annat än att hålla på med just motorer. Jag tog kontakt med Reveljen och genom dem fick jag möjlighet att gå en lärlingsutbildning hos Lidström & Enqvist med inriktning på karosseri och plåtslageri.

Ledde utbildningen vidare till jobb?
Jag fick erbjudande om att börja jobba hos Lidström & Enqvist när jag var klar så jag är kvar hos dem. Jag hade ju redan koll på arbetsplatsen och visste att jag skulle trivas så det var en mycket smidigare lösning än att börja söka jobb nån annanstans. För dem var det säkert en fördel att jag hade lärt mig yrket utifrån deras arbetssätt och krav på kvalitet.

Hur är det att jobba med karosserier istället för motorer?
Jag tycker att det är mycket roligare. Samtidigt gillar jag fortfarande att hålla på med motorer också men det hinner jag göra på fritiden, jag kör både skoter och skruvar en del i en gammal Pontiac på helgerna. Jag gillar att fixa till gamla veteranbilar!

Är du fullärd nu?
Långt ifrån! Sedan jag blev anställd har jag fått möjlighet att vidareutbilda mig inom mitt område. Jag har gått två olika kurser för att lära mig att rikta och svetsa aluminium, en för Mercedes i Stockholm och en annan i England. Många biltillverkare går över till aluminium eftersom det är lättare men det är samtidigt ett krävande material att jobba med.

Jag har även gått en kurs i Holland med inriktning mot Tesla-bilar, bland annat handlade den om batteribyten.

Hur ser du på framtiden inom yrket?
Det är inte så många som har kompetenserna jag har samlat på mig så det ser ljust ut! Dessutom satsar min arbetsgivare mycket på just de områdena så jag ser fram emot att utvecklas mer inom yrket hos dem.

Bildtext: Beror på bilden
