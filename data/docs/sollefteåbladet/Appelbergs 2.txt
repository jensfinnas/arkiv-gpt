Grekiska smaker i Appelbergshuset

Från och med början av september breddas utbudet av smakupplevelser i Sollefteå när nya restaurangen Grekisk Mat & Bar slår upp portarna i Appelbergshuset.

– Jag har haft idén om ett grekiskt koncept sedan jag tog över fastigheten för några år sedan, säger Mender Daoud som äger Appelbergshuset och arrenderar ut flera av lokalerna i byggnaden till olika verksamheter.

– Nu har jag hittat rätt personer som vill satsa och bygga upp en restaurang som matchar min vision så det känns jättekul att kunna erbjuda något helt nytt här i Sollefteå.

De som kommer driva Greksik Mat & Bar är Ahmad och Kadija Adabagh, båda nya i Sollefteå men  inte nya i restaurangbranschen.

– Vi kommer ha en meny med klassiska grekiska rätter som moussaka, souvlaki, gyros, dolmádes och fetaostsallad, säger Ahmad som ser fram emot att utveckla konceptet tillsammans med sin fru.

Premiären är planerad till början av september. Då kommer restaurangen att erbjuda lunch varje dag i veckan men tanken är att ha öppet på kvällarna också så snart vi har kommit igång lite.

När alkoholtillståndet är på plats kommer baren att fyllas på med grekiska viner, öl och raki. Inledningsvis kommer man utnyttja den yttre delen av lokalen som vetter mot gågatan men om det skulle behövas finns mer plats längre in i den stora salen.

– Vi kommer att anpassa lokalerna allt eftersom de kommer igång, säger Mender och konstaterar att det blir allt mer liv och rörelse i huset.

– Hotellet har varit fullbokat hela sommaren och våra andra verksamheter rullar också på bra. Vår grekiska satsning är ytterligare en viktig pusselbit i planerna för Appelbergshuset, säger Mender och flaggar för att det kommer fler intressanta nyheter här framöver.

Bildtext: I början av september öppnar Greksik Mat & Bar i Appelbergshuset och som namnet antyder kommer det finnas gott om grekiska smakupplevelser på menyn.


