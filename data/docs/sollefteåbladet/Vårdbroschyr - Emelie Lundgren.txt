Emelie Lundgren
Sjuksköterska, Skärvstagården
Sollefteå kommun

Vad jobbar du med? 
Jag är sjuksköterska på demenscentrum Skärvstagården och mina dagar innehåller olika typer av sjuksköterskeuppgifter såväl praktiskt som administrativt. Det kan bland annat handla om ordinationer, uppföljningar och riskbedömningar. En annan stor del av mina arbetsuppgifter är att utvärdera effekt av olika läkemedelsbehandlingar som en läkare ordinerat samt även genomföra provtagningar.

Jag har jobbat på Skärvstagården sedan 2017 och varit patientansvarig sjuksköterska på olika avdelningar här på korttidsavdelningen såväl som på särskilt boende. Jag är också huvudhandledare för sjuksköterskestudenterna i Sollefteå kommun och jobbar mycket för att de ska trivas hos oss och få upp ögonen för att arbeta som sjuksköterska i kommunen med förhoppningen om att de söka sig till oss i framtiden. 

I och med att Skärvstagården har väldigt nära till Sollefteå Hälsocentral och Sollefteå Sjukhus är det en bra förutsättning för god och nära vård för patienterna.

Hur ser din väg in i vårdyrket ut? 
Jag kommer ursprungligen från Värmland och flyttade norrut när jag började plugga på räddningsgymnasiet AWARE i Torpshammar.  Då var det akutsjukvård som lockade men när jag började jobba extra inom äldrevården upptäckte jag att det var en intressant inriktning. Därför passade jag på att läsa till undersköterska medan jag gick räddningsgymnasiet. Sedan hoppade jag på sjuksköterskeutbildningen i Sundsvall direkt efter studenten och arbetade extra som undersköterska. Då bodde vi i Härnösand men när jag hade pluggat klart fick jag som nyutexaminerad jobb på Avd.16 på Sollefteå Sjukhus så vi flyttade hit 2015. 

Att flytta till Sollefteå var ett lätt val, jag såg bra möjligheter att få erfarenhet från avdelningen på sjukhuset. Ett par år senare kände jag ändå att äldrevården lockade mer och sökte mig vidare till kommunens verksamhet på Skärvstagården. Nu har jag verkligen hittat det jag trivs med och pluggar vidare till specialistsjukssköterka- inriktning vård vid kognitiv sjukdom via Sophiahemmet och blir Silviasjuksköterska efter utbildningen.

Vad tycker du som inflyttad om att bo i Sollefteå? 
För oss är det precis rätt! Vi bor på Remsle och har nära till allt och barnen trivs bra på förskolan och skolan. Vi gillar friluftsliv och det finns det massor av möjligheter att uppleva här. Som husvagnsentusiaster är vi lite extra nöjda med att det är nära till vår säsongsplats på en bra belägen camping i kommunen med närhet till badplats och glass.
