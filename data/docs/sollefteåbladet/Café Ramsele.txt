Busstationen i Ramsele får nytt liv

Sedan början av juli är det liv och rörelse i byggnaden som tidigare fungerade som förråd för godshantering och väntsal för bussar i Ramsele. Väntsalen är öppen igen och Café Station slagit upp portarna öppnat i lokalen intill.

Bakom satsningen hittar vi Ann-Christin Johansson, inflyttad Ramselebo sedan fem år tillbaka och nybliven ägare till fastigheten.

– Jag kommer från Göteborg men min farfar är från Hallviken i Strömsunds kommun. Jag ville flytta norrut och efter lite släktforskning fastnade jag för Ramsele, berättar Ann-Christin som sedan några år tillbaka driver en loppis i den före detta Konsum-butiken i Hallviken.

– När jag såg att busstationen här i Ramsele var till salu blev jag intresserad. Jag har alltid gillat att skapa mötesplatser och tanken på att driva café har funnits i bakhuvudet. Nu när en lämplig lokal dök upp föll bitarna på plats!

Efter att ha byggt om och renoverat sedan förra hösten kunde hon äntligen inviga Café Station i början av juli. Inredningen speglar Ann-Christines förkärlek för gamla möbler och retro-estetik med   furumöbler från loppisen och navkapslar på väggarna.

– Framför allt vill jag att det ska vara hemtrevligt här, inte tillgjort eller krångligt. Alla ska kunna trivas, från barn och ungdomar till seniorer och alla däremellan, säger hon och förklarar att samma känsla hänger med i menyn som gäller för caféet.

– Jag har gott om hembakt och våfflor för den som vill fika. Är man mer sugen på mat finns det bland annat salladsbuffé, toast, hamburgare och älgburgare. Det är självservering som gäller, man får välja sina tillbehör i buffén komponera sin rätt precis som man vill ha den.

Café Station har öppet tisdag till fredag mellan klockan 10-18 och från klockan 10 ända till 22 på lördagar. Här framöver kommer det även arrangeras olika evenemang i anslutning till caféet.

– Jag har redan ordnat musikcafé och bakluckeloppis på parkeringen några gånger och planen är att det ska bli barndisco, EPA-träffar, andra evenemang för motorintresserade och fler aktiviteter för våra äldre i området, sammanfattar Ann-Christin sin planer för framtiden.

– Caféet är grunden man jag vill bidra med mer nöjen och saker att se fram emot också, gärna i samarbete med andra företag och föreningar i byn!

Bildtext: Sedan i somras driver Ann-Christin Johansson nyöppnade Café Station i den före detta busstationen i centrala Ramsele. Här framöver kommer hon även arrangera olika evenemang, exempelvis barndisco, EPA-träffar och olika musikcaféer.


