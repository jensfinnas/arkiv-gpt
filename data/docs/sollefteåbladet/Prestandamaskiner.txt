Albin uppfyller pojkdröm om egen skoteraffär

I dagarna öppnade en helt ny skoterbutik med tillhörande verkstad mitt i centrala Sollefteå. Inriktningen är snöskotrar, fyrhjulingar och fyrhjulingsbilar från Polaris, ett märke som inte haft någon lokal närvaro på över 20 år.

– Jag har alltid haft ett stort skoterintresse och framför allt kört Polaris. Däremot har jag saknat ett Polarisverkstad i närheten och nån gång runt förra sommaren väcktes tanken om att fylla den luckan själv, berättar Albin Jonsson som står bakom satsningen.

– Sedan har det varit en lång process för att få alla bitar att falla på plats men nu är jag äntligen igång!

Efter många år som säljare i försäkringsbranschen har han bra koll på försäljning och service, något han ser fram emot att jobba mycket med i den nya butiken som ligger på Storgatan 74, alltså lokalen rakt över gatan från Samis.

– Precis som många andra häromkring lever och andras jag skoter så jag vet precis hur viktigt det är med tillgänglighet och att kunna få rätt hjälp med reservdelar och reparationer snabbt!

Albin själv kommer fokusera på försäljningen medan han kommer anställa för att bemanna verkstaden. Sortimentet i butiken kommer fokusera på Polaris maskinutbud plus tillbehör, utrustning, kläder och annat som behövs för ett motordrivet friluftsliv.

– Det finns en stor marknad häromkring och jag ser fram emot att kunna komplettera de befintliga återförsäljarna i området. Intresset för friluftsliv har ökat massor nu i och med pandemin och allt fler upptäcker hur härligt det är att kunna ta sig ut i naturen på ett enkelt sätt, oavsett om det är för familjeupplevelser eller mer extrem körning, konstaterar Albin som ser fram emot att presentera Polaris senaste lineup av skotrar och ORV - Off Road Vehicles - för nya och redan inbitna motorentusiaster.

– Det här är en pojkdröm som har gått i uppfyllelse för mig och jag är jättetaggad för att erbjuda en riktigt bra kundupplevelse hos oss på Prestandamaskiner!


Bildtext: Beror på bilden.
