Yoga för både kropp och sinne

Sedan i höstas håller nyinflyttade Emilia Fichtelius pass i kundalini-inspirerad yoga på Kvinnominne i Näsåker.
– Yoga är ett jättebra sätt att bygga upp styrka och inre balans genom att jobba med både kroppen och måendet. Alla kan vara med utifrån sina egna förutsättningar!

Emilia kommer från Göteborg där hon bland annat jobbade som lågstadielärare i ett utsatt område. I samband med det upptäckte hon yoga som blev hennes sätt att hantera den stressiga vardagen men i våras tröttnade hon på situationen och bestämde sig för att göra en förändring.

– Då hade jag hållit på med kundaliniyoga i 2,5 år så jag hoppade på en instruktörsutbildning i Arbrå och sedan ville jag flytta ut på landet. Jag har alltid trivts här uppe, mina föräldrar har stuga i Nordingrå och jag hade redan vänner som bodde i Näsåker så det blev naturligt att flytta hit, berättar hon och förklarar att kundalini är en speciell form av yoga som blandar vila och kraftfulla rörelser.

– Det är en mer dynamisk form än många kanske tänker på när man hör ordet yoga. Kundalini innehåller förstås andningsteknik, avslappning och meditation men även intensiva rörelser som stärker kroppen. 

Sedan i november håller Emilia i ett kundalini-inspirerat yogapass varje måndag på Kvinnominne i Näsåker. Det krävs inga förkunskaper för att vara med utan alla kan delta utifrån sina egna förutsättningar. Passen betalas med Swish på plats och börjar klockan 17.30 men deltagarna brukar börja samlas i tystnad någon halvtimme innan för att varva ner och förbereda sig.

– Varje pass följer en struktur med intoning, själva yogapasset, vila, meditation och uttoning. Anledningen till att jag kallar det kundalini-inspirerat är att jag vill vara fri att anpassa passen på mitt eget sätt, exempelvis med olika frigörande rörelser.

Syftet med yogan är både att förbättra det fysiska och mentala välmåendet.

– Alla rörelser och moment i passen har olika betydelser som hjälper oss att komma i balans. Jag brukar se det som att yogarörelserna hjälper oss att hantera den stress och de krav som finns runt om oss, säger Emilia och tillägger att det är fritt fram att dyka på på passen men att man gärna får tala om att man kommer via Facebook-gruppen Kreativ Kraft: Kundalini-inspirerad yoga.

Bildtext: Emilia Fichtelius anordnar kundalini-inspirerade yogapass varje måndag på Kvinnominne i Näsåker.

