Miljongåva till idrottande ungdomar i Sollefteå

I början av december meddelade 82-årige aktiespararen Lars-Gunnar Hägglund att han skänker aktier till ett värde av nästan nio miljoner till ungdomsidrotten i Sollefteå, pengar som årligen kommer att delas ut i form av stipendier till unga idrottare från kommunen.

Lars-Gunnar är uppväxt i Näsåker men flyttade till Västkusten efter sin militärtjänstgöring. Där jobbade han bland annat inom vården men så småningom väcktes även intresset för att handla med aktier.

– Jag kunde inte mycket om sånt i början men fick många bra råd från andra som visste mer. Under åren lärde jag mig mycket och jag har hunnit göra många bra affärer, säger han och berättar att tanken om att ge bort delar av sin förmögenhet har funnits i över tio år.

Han flyttade tillbaka till sitt föräldrahem i Näsåker 2007 och har följt Sollefteå-idrotten på nära håll sedan dess.

– Planen var att om det fortsatte gå bra med aktierna skulle jag starta en stiftelse. Det har faktiskt gått ännu bättre än jag trodde men när världsekonomin började bli sämre kände jag att det blev bråttom att göra verklighet av planerna. Vi har jobbat med att få igång stiftelsen sedan ett år tillbaka och nu är vi äntligen igång.

Lars-Gunnar skänkte 200 000 Wallenstam-aktier till ett värde av cirka nio miljoner kronor till stiftelsen som hanteras av en styrelse bestående av representanter från både föreningslivet och kommunen.

– Jag har inga egna barn och vill att mina lyckade affärer ska göra nytta för barn och ungdomar som vill satsa på idrotten. Alla idrottsföreningar kommer att kunna nominera aktiva från sina idrotter och sedan kommer styrelsen för stiftelsen att ute en tjej och en kille varje år som kommer att få ett stipendium för att kunna förverkliga sina drömmar inom sin idrott, förklarar han och tillägger att kopplingen till den stundande julen gör att det känns extra bra att gå ut med nyheten om stiftelsen nu.

– Det är inte utan att man känner sig lite som jultomten!

– Den är ett otroligt fin och generöst initiativ, den här stiftelsen kommer kunna leverera glädje och inspiration till lovande barn- och ungdomsidrottare i Sollefteå kommun under väldigt många år framöver, konstaterar kommunstyrelsens ordförande Johan Andersson som sitter med i styrelsen för stiftelsen.

– Vi hade nyligen vårt andra styrelsemöte och arbetet pågår för fullt för att inom kort kunna gå ut med information till föreningslivet i Sollefteå kommun.

Bildtext: Lars-Gunnar Hägglund (mitten) meddelar i samband med en presskonferens på Hotell Hallstaberget att han skänker cirka nio miljoner kronor till en stiftelse för barn- och ungdomsidrotten i Sollefteå. I bild syns även delar av styrelsen för stiftelsen, fr.v. Niklas Nordén, Lars-Göran Forslund, Johan Andersson och Mia Karlsson.


