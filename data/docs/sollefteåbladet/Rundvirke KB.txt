Rundvirke Skog plockar russinen ur skogskakan

Skogsnäringen är stark i vår del av landet och nyligen etablerade sig en ny aktör i Västernorrland. Sedan ett par veckor tillbaka finns nämligen Rundvirke Skog i vårt område och företaget siktar på att växa på skogsmarknaden i hela länet.

Etableringen i Västernorrland är förvisso ny men som företag har Rundvirke Skog funnits med länge. Inriktningen är högkvalitativt specialvirke som stamblock, stolpar, slipers, svarvtimmer och octostolpar. Det Hälsingebaserade företaget har både egna fabriker och egen inköpsorganisation.
 
– Vi har verkat i området tidigare också men då har vi framför allt handlat med andra större aktörer i skogsbranschen. För ungefär fyra år sedan började vi bygga upp en organisation för egen köpverksamhet direkt mot lokala skogsägare och det är den som vi nu lanserar på lite bredare front, förklarar Martin Norberg som bland annat har jobbat som virkesutsynare i 20 år innan han klev in i rollen som virkesinköpare.

– Rundvirke Skog köper in skog precis som andra aktörer i branschen, skillnaden är att vi är extra intresserade av träd med speciella egenskaper eftersom vi förädlar dem till olika specialprodukter. Det innebär också att vi betalar extra bra för just det virket.

Företaget har erfarna virkesutsynare som märker ut träd som uppfyller de olika kraven inför en avverkning. Dessa sorteras sedan ut och transporteras till de respektive fabrikerna för vidare förädling. Rundvirke Skog levererar bland annat octostolpar till hela Europa och är en av världens största tillverkare av kraft- och telefonstolpar. Högkvalitativt virke i form av stamblock tas också ut för att användas i fönster, dörrar, lister och annat finsnickeri.
 
– En fördel med sättet vi jobbar på är att virke med extra hög kvalitet kommer till bättre användning än att enbart bli pappersmassa. Dels är det ett ansvarsfullt sätt att utnyttja en av våra viktigaste naturtillgångar men det är också ett sätt att höja värdet på våra kunders skog, tillägger Olof Westin som också är virkesinköpare hos Rundvirke sedan några månader tillbaka.
 
– Vi är med våra kunder genom hela processen från planering, röjning och gallring till avverkning och plantering. Den stora skillnaden är att vi passar på att plocka ur russinen ur kakan så att skogen kommer till maximal användning.
 
De båda virkesinköparna utgår i dagsläget från ett kontor i Sollefteå men spenderar det mesta av sina dagar i skogen, bland annat i Kramfors med omnejd.

Bildtext: Olov Westin och Martin Norberg är virkesköpare på Rundvirke Skog som nyligen startade upp inköpsverksamhet i Västernorrland. Kontoret finns i Sollefteå men virkesköparna spenderar det mesta av sin tid i skogarna runtom i länet.
