Kraftsamling inför Musikhjälpen

Mellan den 12-18 december är det dags för Musikhjälpen, P3:s årliga insamlingskampanj. Här i Sollefteå laddar kommunens ungdomsenhet och Kulturskolan för att dra sitt strå till insamlingsstacken med ett välfyllt aktivitetsprogram.

Årets tema för Musikhjälpen är ”För en tryggare barndom på flykt från krig” och syftar till att samla in pengar till att öka tryggheten och förbättra tillvaron för barn och unga under 18 år som lever i pågående flyktsituationer runtom i världen.

– Ett otroligt aktuellt ämne med tanke på läget i världen och rapporteringen man kan se i nyheterna varje dag, konstaterar Kim Norrskensdotter som är kultur- och fritidsledare på Ungdomsenheten.

– Därför bestämde vi oss tillsammans med Kulturskolan för att göra en insats och samla in pengar till en gemensam bössa under veckan. Alla som vill vara med och bidra till vår insamling kan göra det genom bössan ”Sollefteås Unga” som går att hitta på Musikhjälpens hemsida.

Bland aktiviteterna som är spikade i skrivande stund märks exempelvis en extra stor Öppen scen-kväll för alla som vill visa upp något på Vallaskolan den 15 december, ett kommungemensamt LAN mellan 16-17 december och en konstutställning under hela beckan på Sollefteå bibliotek. Altster från besökare på kommunens fem ungdomsgårdar kommer visas och verken kommer vara till försäljning till förmån för insamlingen.

– Från Kulturskolans håll kommer vi även arrangera ett Luciatåg i Sollefteå kyrka den 13 december. Totalt blir det 50 eklever från Kulturskolan som uppträder och sprider julstämning samtidigt som vi samlar in pengar till den gemensamma bössan, tillägger Anette Sjölander som är lärare på Kulturskolan.

Fler aktiviteter kommer att tillkomma så det bästa sättet att hålla sig uppdaterad är att följa Ungdomsenheten och Kulturskolan i Sollefteå på Instagram där information kommer att delas löpande.

Bildtext: Kim Norrskensdotter på Ungdomsenheten och Anette Sjölander från Kulturskolan berättar om de aktiviteterna som planeras för att samla in pengar till årets upplaga av Musikhjälpen i P3.
