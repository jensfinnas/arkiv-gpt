Aktiva inflyttarfamilj njuter av Sollefteålivet

Sollefteåsommaren bjuder på massor av aktiviteter för alla åldrar. Några som ser fram emot att vara med är Axel Al-Khaffaf och Evan Al-Ani som tillsammans med barnen Said och Malk är flitiga aktivitetsdeltagare och gärna passar på att uppleva nya saker tillsammans.

– Vi försöker vara med på allt! Förra året var vi med på Nipyran, kvällsloppisar i Resele, Sollefteå Pride och vi avbröt vår resa till Stockholm tidigare för att komma hem till High Coast Color Run, berättar Alex och tillägger familjen planerar att besöka Urkult för första gången i augusti.

– Det är kul med nya upplevelser och att träffa nya människor!

Även när det inte är lika många evenemang i kalendern har familjen gott om aktiviteter i sin vardag, särskilt barnen. Said spelar både basket med Sollefteå Basket och fotboll med Sollefteå GIF medan Malk dansar med Kulturskolan och var nyligen med på den stora avslutningsföreställningen Dansens Dag.

– Vi köpte vårt hus på Ängsvägen för tre år och trivs jättebra. Barnen har nära till skolan och sina träningar, vi har nära till jobbet och det går fort att komma ner till stan, säger Evan.

Tillvaron har dock inte alltid varit så idyllisk. Alex flydde från Irak till Sverige 2015 och kampen för en familjeåterförening var lång och slitsam. Till slut gick det vägen och när familjen fick återse varandra i maj 2019 var lyckan total.

– I tre år, åtta månader och femton dagar var vi ifrån varandra och drömde varje dag om att få vara tillsammans igen. När Evan, Said och Malk äntligen fick komma hit kunde vi börja bygga upp vårt liv igen här i Sollefteå, säger Alex och berättar att både han och Evan har fokuserat på att lära sig språket, ta körkort och utbilda sig för att komma in på arbetsmarknaden.

– Jag jobbade som polis i Bagdad men nu är jag vaktmästare på Sollefteå kommun och Evan har utbildat sig till barnskötare och elevassistent.

– Att jobba med barn ger mig så mycket energi! Jag har varit vikarie under de senaste två åren och det enda jag saknar nu är en fast tjänst som behövs för att jag ska få permanent uppehållstillstånd, tillägger Evan.

Omställningen från ett liv i Bagdad med sina nästan 8 miljoner invånare till något mindre befolkade Sollefteå har gått bra och familjen njuter av lugnet och den familjära småstadskänslan.

– Här känns det som att alla känner varandra och det är nära till allt. Framför allt har vi mycket tid tillsammans och det ser vi till att ta tillvara på så mycket vi kan!
