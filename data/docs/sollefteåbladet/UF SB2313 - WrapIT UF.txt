Månadens UF - WrapIT UF

Ung Företagsamhet-året är igång och nya unga företagare börjar göra verklighet av sina affärsidéer. Några som var extra snabba i starten är WrapIT UF som hjälper företag med lokalproducerade personalgåvor.

Kvartetten bakom företaget, Isabell Svahn, Ellen Rydhult, Albin Höglin och Hugo Strinlund, går Ekonomiprogrammet på GB-skolan och har haft siktet inställt på UF-företag sedan det var dags att välja inriktning.

– UF var den största anledningen till att vi valde ekonomi och när kursen väl började satte vi igång direkt, berättar Albin och förklarar att affärsidén växte fram snabbt.

– Hållbarhet och lokalproducerade produkter var viktiga delar för oss. Vi visste också tidigt att vi ville vända oss mot företagskunder i första hand, tillägger Ellen och förklarar att WrapIT UF hjälper sina kunder att ta hand om sin personal lite extra.

– Vi sätter ihop exklusiva paket med lokalproducerade produkter som funkar lika vid jul som till andra tillfällen på året då det är läge för en gåva.

Produkterna levereras i speciellt framtagna påsar och kan innehålla exempelvis glögg, marmelad och tilltugg, företrädesvis från lokala gårdar och producenter. 

Hugo berättar att idén växte fram när han och de andra i företaget pratade med sina föräldrar om hur det är i arbetslivet.

– Vi ville hitta något som vi skulle kunna förbättra och kom fram till att bra, lokala gåvor både kan underlätta för företagare och göra anställda glada.

Planen är att jobba utåtriktat mot företag och att sälja in sina produkter genom personliga möten. Företaget har även ett konto på Instagram och kommer vara med på mässor och andra UF-arrangemang.

– Det är ju inte jättelänge kvar till jul så nu ska vi sätta igång och kontakta företag och se till att komma ut och berätta om vilka vi är, avslutar Isabell.


Bildtext: Isabell Svahn, Ellen Rydhult, Albin Höglin och Hugo Strinlund driver WrapIT UF som hjälper företag som vill ge exklusiva, lokalproducerade gåvor till sina anställda. På Instagram berättar de om sitt företagande på @wrapituf_.
