Jubileumsfestival i Skogsnäs

I år firar Skogsnäs-kollekivet 50 år, något som firas med en hel vecka av aktiviteter, utställningar, föreställningar och konserter. Ett ypperligt tillfälle att uppleva byns unika blandning av kreativitet, kultur och gemenskap.

Jubileumsfirandet inleddes den 17 juli och pågår ända till den 23:e med ett digert program fyllt med allt från barnaktiviteter, yoga, qigong och capoeira till föreläsningar, musik och teater. Under hela veckan visas dessutom utställningen ”En by av drömmar” som samlar foton, film och exklusivt material från Skogsnäs sedan kollektivet grundades 1973 och fram till nutid. 

Den 19, 20, 21 och 22 juli går det att se Stäppvargen, Skogsnästeaterns hyllningsföreställning som beskrivs som ett musikaliskt och psykedeliskt fyrverkeri. Pjäsen baseras på Herman Hesses klassiker Stäppvargen och är en hyllning till 70-talsrörelsen, frigörelsen och till alla som vågar förändra. På onsdagseftermiddagen spelas även barnföreställningen Skogsrötter. 

Musik blir det förstås massor av. Listan över akter som gästar Skogsnäs är lång och innehåller bland annat namn som Aggressiv Trädgård, Povels Naturbarn, Kama Lila Sol, A Choir of Ghosts och Pizda et les Enculés och Wambezi. 

Under fredagen och lördagen radas det upp ännu fler spelningar. Fredagskvällen förgylls av Maud Lindström, Lars Bygden, Gudibrallan och The Spacious Mind medan lördagens lineup består av Christina Kjellsson, Stefan Sundström med band och Kassi Valazza. Under söndagen blir det inga konserter men däremot bastubad vid Fjällsjöälven.

Under hela veckan finns det mat och dryck till försäljning och campingplatser för den som vill spendera så mycket tid som möjligt på plats i Skogsnäs. Biljetter går att boka för enskilda dagar eller hela veckan.

Bildtext: Beror på bilden.
