Sommartåget avgår mot kommunens hembygdsgårdar

I mitten av juni kör årets upplaga av Sommartåget igång, i år med inriktning mot kulturarv, glesbygd och hembygdsgårdar.

Sommartåget arrangeras av kommunens kulturenhet och uppstod för två år sedan Då härjade pandemin och konceptet var ett sätt att ta kulturevenemang ut till publiken runt om i kommunen. Efter två år av mer musikaliskt inriktade turnéer kommer årets Sommartåg i en helt annan skepnad.

– De två första svängarna med allsångskvällar blev väldigt uppskattade men kultur är ju så mycket mer än musik, konstaterar kultursamordnare Elin Källman som med årets Sommartåg vill sätta fokus på vårt kulturarv.

– Jag bollade idén med Sara-Kajsa Vilgotsdotter som både är frilansande kulturpedagog och berätterska och det visade sig att hon hade en grej på gång som skulle kunna passa i sammanhanget.

Det Sara-Kajsa hade på gång är Glesbygdsberättelser eller Vi som bor här, en föreställning som blandar humor och allvar, muntligt berättande, estradpoesi och musik skriven av Olle Eriksson.

– I föreställningen utforskar jag begreppet glesbygd och försöker ta publiken bakom den rådande bilden av glesbygden, förklarar hon och tillägger att föreställningen hänger ihop med ett berättarcafé där publiken får möjlighet att dela med sig av sina egna berättelser från glesbygden.

– Tanken är att skapa ett tillfälle där alla som vill kan berätta något från sitt eget liv och bygd. Berättelser föder berättelser och mitt mål är att ge utrymme för personerna och historierna som tillsammans beskriver livet i glesbygden.

Alla hembygdsgårdar i kommunen har fått erbjudande om att få besök av Sommartåget och i skrivande stund är Glesbygdsberättelser inbokade på åtta av dem med start den 17 juni i Edsele. Kommunen står för kostnaderna för föreställningen och är gratis inträde som gäller.

– Hembygdsgårdarna är oroligt rika på kulturarv och i år är det deras tur att stå i rampljuset, avslutar Elin.




