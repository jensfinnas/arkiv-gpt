Vänner öppnar pub för vänner

Det rör på sig längs gågatan i Sollefteå. Flera tomma lokaler börjar fyllas med nya verksamheter, bland annat på Storgatan 50 -  tidigare Studio Fresch - där en helt ny sportpub är under uppbyggnad.

Bakom satsningen står Maxim AlKhadraw, Rémi Karban och systrarna Aleksandra och Milena Nilsson. Fyra vänner som lärt känna varandra genom restaurangbranschen och vill skapa något nytt tillsammans.

– Vi har utgått från vad vi som kompisar vill göra när vi går ut och byggt upp stället runt det, förklarar Aleksandra och berättar att namnet på puben blir Friends Sport Bar.

– Det blir en sportpub med mycket att göra utöver att äta och dricka gott. Självklart kommer vi visa sport på skärmar runt om i lokalen men vi kommer även se till att det finns spel och leksaker för både barn och vuxna.

Maxim fyller i:

– Bland annat kan man spela dart, air hockey och fussball i en del av restaurangen. Det ska även finnas nåt kul för barnen att göra, vi vill att Friends ska vara ett ställa för hela familjen.

När det gäller köket så kommer Friends att servera lunch och mer caféinriktade rätter dagtid och kvällstid en á la carte-meny med stor variation.

– Vi sätter menyn utifrån vilka råvaror som är i säsong och vad kunderna verkar uppskatta, säger Remí som tidigare drev Restaurang Hörnan och tar med det tänket till sitt nya kök.

– Det kan bli temaveckor med mat från olika länder också. Målet är att det ska kännas spännande att komma hit, att man kan förvänta sig nya upplevelser.

Ombyggnationen i lokalerna har varit på gång under större delen av hösten. Målet var att öppna runt jul men med rådande restriktioner är öppningsdatumet fortfarande flytande.

– Corona gör det verkligen svårt för vår bransch men vi som företagare måste ta ansvar och följa de regler som finns för att minska smittspridning, konstaterar Maxim och berättar att han och de övriga har noggranna planer för att hålla restaurangen trygg och säker när den väl öppnar.

– Vi har gott om plats så avstånd är inga problem. Vi tittar även på varianter där vi kan abonnera ut hela stället till enskilda sällskap. Just nu är reglerna extra tuffa men vi tänker på framtiden och hoppas kunna öppna i någon form relativt snart. Sedan får bygga vidare när pandemin lugnar ner sig!

Bildtext: 75 procent av vännerna bakom nysatsningen på Friends Sport Bar på Storgatan 50 som planerar att öppna i början av nästa år. Fr.v. Aleksandra Nilsson, Maxim AlKhadraw och Rémi Karban. Saknas på bilden gör Milena Nilsson.
