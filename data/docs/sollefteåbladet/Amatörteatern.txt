Amatörteatern bjuder in till musikalisk deckare

Sollefteå Amatörteater rivstartar året med Förhöret, en absurd historia med den något udda kombinationen av musik och deckare. 

Grundmanuset till Förhöret är skrivet av Christian Wåhlander, författaren bakom Dödsbädden som Sollefteå Amatörteater satte upp under hösten 2021.

- Med tillstånd från författaren, som vi har ett fint samarbete med, har manuset bearbetats. Vi har bland annat lagt till musik och sång, berättar regissören Mimmi Johnsson. 

Förhöret utspelar sig på en polisstation och målar upp en en absurd historia om den lilla människan och den korrumperande makten. 

– Det är iallafall den övergripande premissen. Förhöret handlar nämligen även om bullar, tandtroll och blogginlägg också, förklarar Mimmi och tillägger att även rollfördelningen är av det ovanligare slaget.

– På scenen står nio kvinnor och en man. Det finns en kvinnlig roll och den spelas av mannen. 

Av den anledningen arrangerade amatörteatern en kurshelg i manlig gestaltning och drag i slutet av förra året. Ett uppskattat utbildningstillfälle som både gav inspiration och kunskaper som kommer väl till pass i Förhöret.

Anna Gideonsson som står för det musikaliska tillägget till manuset sammanfattar föreställningen med en träffsäker allitteration:

– Mäktiga män, med mörka motiv, möter mindre människa medan märklig musik manövreras muntert.

– Det är faktiskt ganska på pricken vad Förhöret handlar om, instämmer Mimmi och hälsar välkommen till föreställningen som spelas på Sollefteå Amatörteater den 10, 11, 12, 16, 17, 18 och 19 februari.


Bildtext: I mitten av februari spelar Sollefteå Amatörteater pjäsen Förhöret, en musikalisk deckare efter ett manus av Christian Wåhlander. Förköp finns via Dahlbergs bokhandel och premiären är den 10:e februari.
