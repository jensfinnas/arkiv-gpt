Sollefteåbladet frågar

Oavsett om hösten bjuder på långvandringar i Sollefteåskogarna eller enklare utflykter i närområdet blir upplevelsen som bäst med bra matsäck. För att optimera den delen av friluftslivet kan det vara bra att investera i bra prylar för matlagning utomhus så Sollefteåbladet frågade några handlare i kommunen om deras bästa produkttips.

Per Nilsson, Sollefteå Servicecenter

– Jag tycker att Firebox är en riktigt bra grej att ha med sig ut. Det är en portabel eldstad på ben, perfekt att använda när man pimplar eller i skogen när man inte vill göra upp eld direkt på marken. Firebox finns i två storlekar och är förberedd för att användas med både stekhäll och kaffepanna.

Eva Söderström Sörlin, Sportringen

– Ett sprit- eller gasdrivet kök tycker jag borde finnas i alla hushåll, det är både bra att ha med sig på utflykten eller när det blir längre strömavbrott. Vi har modeller från flera tillverkare att välja mellan, bland annat en variant från Primus som är lite som utekökets motsvarighet till en induktionshäll. Supersnabb och funkar bra även när det blåser ute!

X, Interjakt

– Jag tipsar gärna om en lite djupare skogspanna som är förberedd för att montera ett eget skaft beroende på hur långt man behöver. Perfekt för att laga allt kolbullar och pyttipanna eller bara steka korv. Den funkar lika bra över öppen eld som med brännare eller direkt på grillen.

Erik Eliasson, Bolist Ramsele / Långsele

– Jag kan rekommendera ett smörgåsjärn, exempelvis ett dubbeljärn från Muurikka. En nygrillad macka sitter alltid fint när man är ute i skogen! Vi har ett stort urval av produkter för matlagning utomhus i våra butiker i Ramsele och Långsele, från bland annat Muurikka och Espegard.
