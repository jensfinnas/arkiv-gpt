Homestyling och heminredningstips från Helgum

Homestyling brukar användas för att öka priset i samband med bostadsförsäljning men principerna kan lika gärna användas för att förbättra inredningen utan att det är någon försäljning på gång.
– Det behöver varken vara dyrt eller svårt att skapa lite extra hemtrevlig känsla där hemma, säger Annamaja Segtnan som driver företaget Keepjar Studios i Helgum.

Annamaja är utbildad industridesigner från Konstfack och har jobbat med allt möjligt inom området design. Sedan några år tillbaka driver hon sitt företag Keepjar Studio vid sidan av jobbet som digital designer på en byrå(?) i Stockholm. 

– Jag är stockholmare i grunden men min sambo är från Helgum. Under pandemin blev det mycket jobb hemifrån och då började vi spendera mer tid här uppe. Nu har vi ett hus som vi håller på att renovera och jag jobbar lite på båda håll, förklarar hon och berättar att homestylingen kom in i bilden för fem år sedan.

– Vi har renoverat några lägenheter i Stockholm och då började jag lära mig lite mer om inredning inför försäljningarna. Sedan hjälpte jag en släkting här uppe att styla inför en försäljning och när det blev lyckat hörde jag av mig till Fastighetsbyrån och erbjöd mina tjänster.

Sedan dess har hon blivit anlitad regelbundet för att förbereda inför försäljningar men hon kan även hjälpa till med mer allmänna tips och råd kring inredning för den som vill få det lite mer hemtrevligt. 

– Styling inför försäljning gör man framför allt för att det ska se bra ut på bild och att de som går på visning ska kunna föreställa sig själva i bostaden. Däremot går det att använda samma tankesätt kring material, färg och form för att förändra sin inredning oavsett om det drar ihop sig till försäljning eller inte, förklarar Annamaja och tipsar om att en färgskala för inredningen är en bra utgångspunkt.

– Personligen gillar jag varma färger och utgår gärna från en ljusbeige grund. Det brukar funka bra med möbler som har ungefär samma nyans av mörkt trä, kanske lite detaljer i ockra och mässing och massor av levande växter

Hennes utgångspunkt är hållbara material, gärna second hand och ingen plast så långt ögat kan nå.

– Det behöver inte vara dyrt att ge sitt hem ett höstlyft. En ny duk kan förändra ett helt rum, särskilt en i naturfärgat linne. Lägg till några vaser i klarglas från en loppis och kombinera med årets sista blommor från rabatterna så blir resultatet både hemtrevligt och harmoniskt!

Bildtext: Annamaja Segtnan jobbar med design, bland annat i egna företaget Keepjar Studio som hjälper till med homestyling och inredningskonsultationer.
