Mitt liv som: Rallycrossförare

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Lars Näsholm som kör rallycross.

Bilsport har varit ett givet inslag i Lars Näsholms liv sedan 1981 då han började köra rally. Under åren har han hunnit köra bilar av många olika modeller och delat kupé med minst lika många kartläsare. Sedan 2014 finns det dock bara en stol i bilen i och med att han gick över till rallycross.

– I rallycross behövs ingen kartläsare eftersom man kör på bana eller i form av backtävlingar, förklarar han och tillägger att det ändå inte handlar om någon individuell sport.

– Precis som i rally behövs det ett team för att det ska funka. Numera har jag Jocke Nordström som mekaniker så uppdelningen är att jag kör och har sönder saker medan han ser till att laga det som behöver lagas.

Lagningar behövs det många av i rallycross, bland annat eftersom loppen består av sex bilar som startar samtidigt. Som bäddat för trängsel med andra ord och även om man inte får köra in i någon avsiktligt så är det oundvikligt med kollisioner.

– Hela karossen är gjord av plast eftersom det är lättare att laga. Men taket och förardörren är av plåt eftersom man måste ha det för att bilen ska vara godkänd för tävling. 

Det kan låta riskabelt att trängas att både hålla sig på banan och trängas med fem andra bilar men personskador är väldigt sällsynta inom rallycross. Säkerheten kring loppen är rigorös och bilen är utrustad med en kraftig bur, säkerhetsnät och sexpunktsbälte. 

Säsongen för rallycross pågår från början av maj till slutet av september. Det är ont om både tävlingar och banor i närområdet så team Näsholm Motorsport har en bit att köra för att kunna träna och tävla. Både teamet och bilen tar sig fram med buss och åker bland annat till Bollnäs, Nyköping och Höljes när det är dags att köra.

– Det handlar ju inte bara om tävlandet, gemenskapen i depån är minst lika viktig. Man träffar andra med samma intresse, grillar och snackar bilar i oändlighet, konstaterar Lars som körde årets sista tävlingar under sista helgen i september.

– Vi håller ju i första hand på för att det är kul men när man sitter där bakom ratten vill man ju vinna. I år kom vi bland annat på fjärde plats i vår klass i Back-SM och det vi riktigt nöjda med!

Faktaruta
Lars kör sedan förra året en ombyggd Volvo C30.
– Jag har ju alltid önskat mig en bil i födelsedagspresent men aldrig fått nån. När jag fyllde 60 tyckte jag att det var dags så jag fick den av mig själv!

Bilen är bakhjulsdriven, har manuell växellåda med fyra växlar och en rejäl handbroms för snäva kurvor.

Toppfarten är 150 km/h när motorn ligger runt 8500 varv. Acceleration är dock viktigare än toppfart i rallycross.

I och med att man kör både på asfalt och grus behövs minst tre olika typer av däck för att kunna anpassa utifrån väglag och väderförhållanden.

I bussen finns en dubbel uppsättning av i princip allt utom motor så att Jocke ska kunna lösa det mesta i reparationsväg.


