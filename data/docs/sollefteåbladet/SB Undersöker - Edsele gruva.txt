Sollefteåbladet undersöker: Gruvan i Edsele

Förra sommaren gick den gamla gruvan i Edsele från att vara en relativt lokal angelägenhet till en bubblare bland besöksmålen i kommunen. Instagram-flödena fylldes av mäktiga vyer över branta stenväggar och milsvida skogar och plötsligt kändes det som att ”alla” hade varit där. Därför bestämde vi oss för att ta reda på lite med om Edsele Gruva.

Gruvan som är Västernorrlands största kvarts- och fältspatsbrott är belägen på Långsjökullen i Ramneå som ligger strax utanför Edsele. Kema Nord bedrev verksamhet i Edsele Gruva mellan 1965 och 1983 och hann då bryta 180 000 ton kvarts och 32 000 ton fältspat i dagbrottet. Som mest arbetade sex anställda i gruvan.

Kvarts är ett av de vanligaste mineralen i den kontinentala jordskorpan och används som råvara till glas och porslin. Det som bröts i Edsele såldes till Ljungaverk för att användas till glas. Fältspat används ofta inom den keramiska industrin och i det här fallet såldes det till Forshammar Industri som både tillverkade porslin och svetselektroder.

Runt millenieskiftet köpte Edsele intresseförening gruvan som då hade stått orörd i 17 år. Man gjorde provborrningar efter mer fältspat och hade potentiella köpare av mineralet men i slutändan blev det ingen affär. Sedan dess har den fungerat som ett relativt okänt utflyktsmål fram till förra året.

Det går att ta sig dit från två olika håll och vi valde vägen som börjar i Ramneå, mitt emot Edsele Såg. Längs den drygt 5 kilometer långa skogsbilvägen passerar man Ramnsjön där det finns en fin badplats. På ett par ställen finns skyltar som pekar ut rätt vägval för att ta sig till själva gruvan.

Väl på plats fick vi bekräftat att gruvan fortfarande är ett hett utflyktsmål. Det var gott om bilar på den stora parkeringen och fler dök upp under tiden vi var där. Efter en kort promenad in bland branta klippväggar förstod vi att hypen är befogad. Gruvan är verkligen en magisk plats i sin enkelhet!

Kombinationen av de lodräta väggarna, det turkosa vattnet som har fyllt gruvhålet och dom glimrande stenarna på marken gör det plötsligt lätt att förstå varför hemestrande besökare plötsligt började fylla sin Instagram-flöden med gruvbilder. Utöver att fånga spektakulära bilder och njuta av vyerna går det enligt uppgift även att bada, dyka och paddla SUP-bräda i det klara vattnet plus att det går att klättra upp på höjderna för att få andra vyer över området. Det bör dock tilläggas att alla aktiviteter i gruvan sker på egen risk och med tanke på hur avsides den ligger så är det definitivt läge att iaktta försiktighet.

Gruvan är öppen för besök under juli och augusti då bilvägen är öppen.

Källa: edsele.se









