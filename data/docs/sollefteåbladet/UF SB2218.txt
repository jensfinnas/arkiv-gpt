Månadens UF: L.O.S Energy UF

    • 
        ◦ ”Energidryck är populärt men priserna är för höga”. Ur den enkla analysen föddes idén bakom L.O.S Energy UF:s affärsidé - att tillverka energidryckskoncentrat som kunderna själva blandar med vatten.

– De flesta vi känner brukar köpa någon typ av energidryck regelbundet. Det är ett snabbt sätt att få extra energi inför studier, träning eller nåt annat där man behöver vara pigg, säger Loke Persson som är VD i företaget.

– Problemet är att det är dyrt med energidryck. När vi skulle tänka ut en idé till vårt UF-företag i våras kom vi på lösningen med ett koncentrat.

L.O.S Energy UF tillverkar koncentratet i GB-skolans kök och paketerar det i 500 ml-flaskor. En flaska räcker till cirka 15 portioner á 33 cl beroende på hur stark dryck kunden vill ha. Receptet är en företagshemlighet men precis som i många andra energidrycker på marknaden är koffein en viktig ingrediens.

– Vi har gjort mycket research så vi har koll på hur allt ska doseras. Dessutom testade vi oss igenom ett antal smaker och bestämde oss för att lansera Tropical Fruits först, förklarar Oskar Höglund som har hand om marknadsföringen.

– Det är inte bara priset som är en fördel med koncentrat jämfört med färdiga burkar. Det går även att anpassa styrkan som man vill plus att man kan välja att blanda med vanligt vatten eller kolsyrat.

För att hålla företagets miljöpåverkan nere använder L.O.S Energy UF flaskor i återvunnen plast.

– När koncentratet är slut funkar den tomma flaskan perfekt att blanda energidryck i, tillägger Simon Abrahamsson som är försäljningsansvarig och berättar att koncentratet går att köpa via företagets Instagram-konto och i samband med olika marknader.

– Under nästa år är målet att få igång en hemsida och att börja samarbeta med lokala livsmedelsbutiker. Vi har en unik produkt och ser fram emot att lansera fler smaker här framöver!

Bildtext: Loke Persson, Simon Abrahamsson och Oskar Höglund går andra året på gymnasiet och driver L.O.S Energy UF, ett företag som tillverkar energidryckskoncentrat. Deras utveckling går att följa på Instagram under @l.o.s_energyuf.



