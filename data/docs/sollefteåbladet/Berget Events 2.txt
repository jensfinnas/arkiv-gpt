Berget Events flyttar längre ut i skogen

Det enorma airsoft-evenemanget Berget Events fortsätter locka internationella deltagare till Sollefteå. I år har dock det enorma rollspelet lämnat Remsleskogarna för nya utmaningar i Backsjön.

Airsoft innebär att spelarna skjuter små platskulor med hjälp av tryckluftdrivna vapen och evenemanget är ett kombinerat MILSOM och LARP, alltså ett slags rollspel som i det här fallet utspelar sig i en autentisk militärmiljö.

Evenemanget brukar locka tusentals deltagare som reser från hela världen för att dela den unika Berget-upplevelsen. I och med årets spel har Berget Events arrangerats 19 gånger varav 8 i Sollefteå-trakten.

– Vi har byggt upp ett bra samarbete med kommunen och olika företag och organisationer i Sollefteå, konstaterar AnnaCarin Ahde från arrangörsgruppen och förklarar att årets byte av spelområde beror på att många av spelarna numera hittar för bra i skogarna på Remsle.

– Remsle har varit jättebra på många sätt men våra deltagare vill ha nya utmaningar. Därför kommer vi hålla till på ett för oss helt nytt område i Backsjön i samband med årets spel som heter The tower of pain..

Berget Events pågår mellan den 28 juni och 1 juli men med det nya området kommer spelarna inte vara lika synliga för allmänheten som tidigare år. Däremot kommer evenemanget fortfarande generera både besöksnätter och intäkter för lokala företag.

– Totalt handlar det om cirka 1300 anmälda spelare varav många reser långt för att vara med. Vissa har även med sina familjer och passar på att semestra i Sollefteå när de ändå är här, säger AnnaCarin och tillägger att hon i vanlig ordning är redo att svara på eventuella frågor om evenemanget och gärna tar emot besökare som vill se vad airsoft handlar om.

Bildtext: Mellan den 28 juni och 1 juli kommer Berget Events tillbaka till Sollefteå men istället för Remsleskogarna är det nu i Backsjön som de cirka 1300 spelarna från när och fjärran kommer uppleva en kombination av militärsimulering och rollspel.
