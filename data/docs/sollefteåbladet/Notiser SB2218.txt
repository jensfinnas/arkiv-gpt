Nya besöksrekord

Besöksnäringen fortsätter att leverera positiva siffror. Enligt statistik från Tillväxtverket var antalet gästnätter i Sollefteå kommun under årets första 10 månader hela 145 000. Det är den högsta siffran hittills sedan Tillväxtverket började mäta statistik för besöksnäringen 2008.

Andra positiva indikationer från statistiken är att antalet utländska besökare blir fler. Efter ett oundvikligt tapp under pandemin var vi tillbaka på 15 000 gästnätter för utländska besökare mellan januari och oktober. Dessutom visar det sig att arbetet med att förlänga säsongen bortom toppmånaderna juli och augusti har gett effekt, i år blev antalet gästnätter under september och oktober 17 000 vilket också innebär en tydlig ökning jämfört med tidigare år.

Kommunen satsar på landsbygdsutveckling

I början av december beslutade kommunstyrelsen i Sollefteå kommun att avsätta 1,2 miljoner kronor för landsbygdsutveckling och attraktivare centrum i hela kommunen.

Syftet med pengarna som betalas ut till föreningar i de bygder som omfattas av satsningen är att de ska användas som medfinansiering för olika insatser som gör orterna mer inbjudande för både invånare och besökare. Genom att växla upp pengarna med exempelvis projektstöd från Leader Höga Kusten kan föreningarna i sin tur skapa ännu större budgetar för utveckling.

Kristererna för att en bygd ska omfattas av stödet är att den har en skola, förskola eller ett äldreboende vilket innebär Österforse, Graninge, Helgum, Edsele, Resele, Ed, Boteå, Näsåker, Junsele, Ramsele, Långsele och Sollefteå.

Sollefteåframgångar i skidspåren

Framgångarna i internationella sammanhang för både längdskidåkare, skidskyttar och tränare med Sollefteå-anknytning har har inte låtit vänta på sig den här säsongen. I skrivande stund har Sebastian Samuelsson, Ebba Andersson och Frida Karlsson redan varit i topp flera gånger under världscupen och förutsättningarna ser riktigt bra ut inför kommande tävlingar. Dessutom har även Jenny Solin fått chansen att dra på sig Sverige-dräkten i tävlingssammanhang.

Ytterligare framgångar med tydlig Sollefteåkoppling står rutinerade tränaren Per Nilsson för. Som tidigare tränare på längdskidgymnasiet i Sollefteå har han varit med och lagt grunden i både Fridas och Ebbas karriärer och är fortfarande personlig tränare till Frida. Sedan i höstas är han tränare för det tyska landslaget i längdskidåkning som också har imponerat tidigt under säsongen.

Stort grattis till hela gänget önskar vi på Sollefteåbladet, vi ser verkligen fram emot att följa er framfart under resten av säsongen!
