I det här numret möter Sollefteåbladet en nybliven 100-åring med många järn i elden och ett stort hjärta för sin hembygd. En fast punkt i Näsåker genom flera generationer som alltid har satt service i första rummet och är bra på att se möjligheter både nu och i framtiden. Det rör sig dock inte om en enskild person utan ett helt företag, närmare bestämt Själanders Åkeri.

– Även om det är jag som äger Själanders idag så ser jag det inte som mitt företag, det är alla medarbetares tillsammans. Det är ju svårt att köra 20 lastbilar samtidigt helt själv, konstaterar André Själander som är fjärde generationens åkare i familjeföretaget.

Idag sysselsätter Själanders Åkeri ett 60-tal personer varav 50 är egna anställa och ytterligare 10 är fasta underentreprenörer. En rejäl ökning sedan Allan Själander startade företaget 1922 men grundfilosofin och inriktningen är densamma än idag.

– Service har alltid varit den röda tråden som har följt med ända sedan starten. Vi är framför allt ett serviceföretag och löser små och stora problem åt våra kunder. Vi har svårt att säga nej och det är väldigt sällan vi säger att något inte går att lösa, säger André och berättar att företaget tidigare nästan bara jobbade med timmertransporter.

– På det sättet har vi förändrats mycket. Virkeshantering står fortfarande för runt 60% av vår omsättning men numera är vi även stora inom entreprenad. Idag har vi många ben att stå på - vi håller på med all från transporter till snöskottning, fastighetsskötsel, skogsröjning och avloppsgrävning - och har både anställt en egen snickare och köpt in en egen skogsmaskin.

Det var som sagt Allan Själander som grundade företaget, därefter tog hans son Göte över och passade i sin tur vidare till sina söner Bertil och Bengt-Ivar innan André, son till X, tog över rodret 2006. En framgångsfaktor genom åren har varit att förutse behov på marknaden, en konst som har varit starkt bidragande till de senaste årens tydliga uppåtkurva i utvecklingen.

– Man kan väl säga att det är en blandning av framförhållning och tillfälligheter som har fallit väl ut. Vi gjorde bland annat en satsning mot vindkraft tidigt där vi exempelvis startade en egen bergtäkt i Kilforsen. Vi var nästan lite väl tidiga men så småningom föll bitarna på plats och nu har vi många jobb igång som är kopplade till kraftindustrin på olika sätt.

I och med de stora nationella satsningarna på det svenska kraftnätet ser André stora möjligheter kring kraftjobb även i framtiden.

– Att vi kan erbjuda kompletta paketlösningar där vi tar hand om allt är något som uppskattas av våra kunder. Nu planerar vi exempelvis en ny bergtäkt inför kommande utbyggnader av kraftledningar som kommer göras om några år. Långsiktighet och att vi äger våra egna fordon och maskiner har visat sig vara en bra strategi.

Av samma anledning har företaget en egen verkstad, en däckverkstad och sedan några år tillbaka en egen butik med tillbehör och utrustning som behövs inom branschen. 

– Vi är i princips självförsörjande på det mesta när det gäller service och reparationer plus att vi kan erbjuda både tjänster och produkter till andra aktörer i bygden.

Det som får allt att fungera är enligt André bra personal som är självgående och jobbar mot samma mål.

– Det har alltid varit viktigt att bygga upp en kultur inom företaget där alla hjälps åt oavsett vad man gör eller hur lång erfarenhet man har. Vi har lyckats hitta rätt personer som delar samma värderingar och det är verkligen ovärdeligt, säger han och konstaterar att större delen av personalstyrkan kommer från närområdet.

– Vi gillar att behålla våra anställda länge och då är det viktigt att det funkar både på jobbet och på fritiden. Det ska finnas bra möjligheter att utvecklas hos oss och man ska kunna komma hem på kvällen efter jobbet, vi har sällan uppdrag som kräver att man ligger borta.

Nu närmast väntar vintersäsongen där det gäller att vara redo för snöröjning och vintervägar. Ho Själanders Åkeri är det alltid aktivitet, särskilt på timmersidan får det egentligen aldrig stå stilla.

– VI är ödmjuka inför framtiden men det ser hela klart positivt ut, det finns gott om jobb och med det team vi har samlat i det här företaget kan vi ta oss an vad som helst!


Faktaruta:
Namn: Själanders Åkeri
Ålder: 100 år
Bor: I Näsåker
Gör: Det mesta inom transport och entreprenad
Gör också: Driver verkstad och butik, röjer skog, snickrar och utvecklar hembygden
Aktuell med: En film om företagets historia som finns att se hos Själanders Åkeri på Facebook
Smultronställe i Sollefteå kommun: Omsjö har varit ett andningshål för ägarna under flera generationer och många idéer om kring företagets utveckling har kläckts där
