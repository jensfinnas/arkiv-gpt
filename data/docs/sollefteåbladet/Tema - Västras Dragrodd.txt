Västras Dragrodd (ej spikad rubrik)

Det drar ihop sig till fisketävling i Ramsele och närmare bestämt på Nässjön. Där arrangeras Västras Dragrodd den 8 juli och i år har det gjorts några nya drag för att locka fler fiskeintresserade att vara med.

Dragrodden på Nässjön har arrangerats i över 20 år och är en familjeinriktad tillställning snarare än en proffstävling. Dragrodd innebär trollingfiske eller att ”ro drag” som fiskemetoden oftast kallas lokalt, alltså fiske från en båt som hela tiden måste vara i rörelse. När dagen är slut räknas respektive båts totala fångstvikt ihop och den som har fångat mest vinner pris.

– I år har vi ökat från tre till max fyra spön per båt och det är som vanligt valfritt att använda motor eller muskelkraft för att hålla dragen igång, förklarar Lars Olof ”Lollo” Lagergren från Ramselesjön/Nässjöns Fiskevårdsområde som har hållit i tävlingen sedan 2014.

Anledningen till justeringen av antal tillåtna spön är ett nyligen inlett samarbete med Betarsjöns FVO som arrangerar en liknande tävling i augusti.

– Där har det varit tillåtet med fem spön så nu har vi hittat en mellanväg så det blir samma regler. Tanken är nämligen att den som är med i båda tävlingar har chans att ta hem en dubbelvinst, förklarar Lollo och tillägger att det även blir lite billigare tävlingsavgift för den som anmäler sig till båda evenemang.

– I båda tävlingar delas det ut riktigt fina kontantpriser till pallplaceringarna plus att vi lottar ut vinster bland alla anmälda deltagare.

Oavsett om man är fiskare eller publik så brukar hungern slå till under en dag på sjön, eller på stranden för den delen. I år kommer de blivande niorna från Ramsele skola stå för serveringen under Västras Dragrodd.

– De ser till att det finns kaffe, fikabröd och lunch och passar samtidigt på att dra in en slant till klasskassan, säger Lollo och avslutar med att påminna om att sista anmälningsdag är X juni.

Bildtext: Den 8 juli blir det tätt mellan båtarna på Nässjön när Ramselesjön/Nässjöns FVO anordnar den årliga trollingfisketävlingen Västras Dragrodd.

