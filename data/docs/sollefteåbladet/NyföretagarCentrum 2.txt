Nyföretagarcentrum hjälper blivande företagare

Från och med den första december är NyföretagarCentrum igång med sin verksamhet i Kramfors. Genom dem kan blivande företagare få rådgivning och stöd för att starten ska bli så lyckad som möjligt.

– Grunden i det vi gör är att vi erbjuder en helt kostnadsfri rådgivningstimme till blivande eller nyblivna företagare, säger Ulf Öberg, Kramtec, som tillsammans med Patric Svanholm, Söderberg & Pertners, fungerar som rådgivare på NyföretagarCentrum.

– Under den timmen kan vi bolla idéer, förmedla kontakter via våra respektive nätverk, skapa affärsplaner utifrån en välbeprövad modell med mera. En bra start är ovärderlig för ett nytt företag och det finns siffror som visar att verksamheter som fått stöd av NyföretagarCentrums modell har högre sannolikhet att klara sig igenom sina första 3 år.

NyföretagarCentrum är en nationell organisation och finns i runt 230 kommuner i landet, bland annat i Örnsköldsvik och Sundsvall där inspirationen till uppstarten i Kramfors kommer ifrån.

– Idén om att köra igång här också kläcktes i Näringslivsrådet och är en viktig del i målet att skapa Västernorrlands bästa företagsklimat till 2025. 

Verksamheten finansieras till 50% av Kramfors kommun, den andra halvan står ett antal sponsorer för. Hittills har ADC Media, Almi, Baker Tilly, Dina Försäkringar, Handelsbanken, Mondi Dynäs, Skidstahus samt Företagarna gått in med pengar i NyföretagarCentrum men det finns utrymme för ännu fler sponsorer. 

– Ett livskraftigt och expansivt näringsliv gynnar alla i vårt område! Fler företag skapar fler arbetstillfällen, inflyttning, mer handel och så vidare. Därför hoppas vi förstås på att få välkomna ännu fler företag som sponsorer här framöver, säger Ulf som trots det officiella premiärdatumet 1 december redan har kört igång med rådgivningstillfällen.

– Vi lägger upp lediga rådgivningstider på vår hemsida och det är där man som blivande företagare ska gå in och boka in sig. 

I samband med bokning får man också svara på några frågor om sin idé för att både rådgivare och blivande företagare ska vara så redo som möjligt inför själva rådgivningstillfället som genomförs i ADC Medias lokaler på Järnvägsgatan 38.

– Både jag, Patric och vår styrelse som består av representanter från medfinansiärerna till NyföretagarCentrum är glada att vi är äntligen är igång. Nu ser vi fram emot att fylla kalendrarna med spännande möten med entreprenörer som står i startgroparna för sina utvecklingsresor som företagare!

Bildtext: Den 1 december är det officiella startskottet för NyföretagarCentrum i Kramfors, en organisation som erbjuder kostnadsfri rådgivning till nya och blivande företagare i Kramfors kommun.
I bild, NyföretagarCentrums styrelse och rådgivare. Fr v Lena Nordlander, Marcus Grönlund, Thomas Kassman, Texas Forslund, Ulf Öberg, Anna Hassel och Patric Svanholm.



