Sollefteåbladet testar: Snöskor

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Nu när vintern är som krispigast ville vi testa en utomhusupplevelse med nära till snön. Därför bestämde vi oss för att möta upp Sollefteåguiderna vid Valbovägen på Remsle en solig morgon för en tur på snöskor.

– Snöskor är ett jättebra sätt att ta sig ut i vinterlandskapet på ett nytt och smidigt sätt. Det krävs minimalt med förberedelser - inga pjäxor, ingen valla och man behöver inte fundera på vilket före det är för dagen, säger Daniel Söderström som driver Sollefteåguiderna tillsammans med Eva Sörlin. 

Snöskor finns i flera olika varianter men de har gemensamt att man spänner fast dem under sina vanliga kängor. Sedan ser de till att man inte sjunker ner i djup snö utan enkelt kan förflytta sig i ospårad terräng. Modellen vi använde hade dessutom möjlighet att fälla upp ett särskilt stöd för hälen för att underlätta i uppförsbackarna.

Efter några snabba inställningar knallade vi iväg en bit längs ett skoterspår innan vi helt enkelt vek av från leden och rakt ut i skogen. Skorna bar förvånansvärt bra och den förväntade känslan av hur jobbigt det är att pulsa fram i djupsnö uteblev helt och hållet. Peter och undertecknad gick en extra sväng medan våra guider gjorde upp en liten eld och körde igång en panna kokkaffe.

– Det behöver inte vara krångligare än såhär att uppleva naturen på ett helt nytt sätt. Vi kan även rekommendera att gå en sväng med snöskor i mörkret med bara en pannlampa eller månen som enda belysning, tipsade Eva medan vi avnjöt en kåsa riktgt rivigt kaffe och hembakta kakor.

Sollefteåguidernas mål är att uppmuntra till friluftsäventyr i Sollefteå med omnejd. Utöver snöskovandringar arrangerar de allt från toppturer på turskidor och kallbad till övernattning i tentipi och trädkoja.

– Det vi gillar allra mest är att hjälpa de som inte är så vana vid utomhusaktiviteter att upptäcka hur enkelt det kan vara att ta sig ut och vilka otroliga upplevelser som väntar alldeles i närheten, förklarar Daniel.

– Ute är verkligen bra, konstaterade Peter efter vår expedition på ungefär en timme, alltså precis lagom för en lunchaktivitet eller friskvårdstimme.

– Det här gör vi om!

Bildtext: Den här gången hakade Peter och Fredrik på Sollefteåguiderna Daniel Söderström (mitten) och Eva Sörlin (bakom kameran) på snöskovandring på Remsleberget. X-hunden Greta var också med och njöt av vintersolen bland de höga tallarna.
