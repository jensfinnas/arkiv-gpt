Sollefteåbladet möter: Nikodemus Drömer

Han var med och gjorde succé på Youtube redan i gymnasiet men för drygt ett år sedan tog influencer-karriären fart på nytt. Nu när det på TikTok som följarskaran växer och med det kommer både spännande samarbeten och mycket jobb. Den här gången möter Sollefteåbladet Nikodemus Drömer, TikTok-kreatör och numera ansiktet utåt för bubblig lemonad från Swedish Tonic.

Det var nån gång runt 2015 som Nikodemus gjorde entré på Youtube tillsammans med vännerna Miriam Lodin och Hanna Grönlund. Tillsammans utgjorde de kanalen HBA som lockade tittare genom att testa olika utmaningar, ofta av det oaptitligare slaget. Trion gjorde succé och vann bland annat utmärkelsen Årets löfte i samband med Guldtuben 2016, Nordens största gala för YouTubers.

– Det var en jätterolig tid men efter gymnasiet splittrades vi då vi hade lite olika planer. Vi försökte hålla igång kanalen men det blev inte riktigt samma sak så vi satte den på paus. 

HBA hade dock hunnit skapa ett konto på kanalen TikTok innan pausen och när pandemin slog till vaknade innehållsskaparen i Nikodemus till liv igen.

– Jag blev sugen på att filma igen så jag började experimentera lite med olika sketcher och annat som verkade populärt på TikTok då. I och med att det bara var jag blev det naturligt att ändra namnet på kontot till @nikodemusdromer, förklarar han och berättar att det var i februari förra året som kontot plötsligt fick fart.

– Av någon anledning fick en video där jag testade en ny energidryck massor av visningar. Innan hade jag gjort ganska blandat innehåll men när testvideos verkade funka bra gjorde jag fler, bland annat en där jag testade nån ny chipssmak. Det fortsatte gå hem hos tittarna för sedan dess har jag bara fått fler och fler följare!

Sedan februari förra året har kontot växt från cirka 30 000 följare till svindlande 269 000 och hans videos har miljontals visningar och gillamarkeringar.

– Det är helt sjukt egentligen, det går inte riktigt att föreställa sig hur mycket folk det handlar om, konstaterar han och tillägger att det går mycket tid och energi till att hålla igång flödet av videos.

– Jag jobbar på ICA Kvantum fyra kvällar i veckan och var fjärde helg, resten av tiden går i princip åt till att planera, förbereda, filma, redigera och lägga ut grejer på TikTok. Det gäller att hålla koll på vad som är populärt, vilka produktnyheter som är på gång och var man kan få tag på dem, förklarar han.

– Man vill ju gärna vara först med att testa nyheter, eller iallafall inte sist på bollen. Det innebär en viss press förstås, men samtidigt är ju det en del av det roliga med att hålla igång kontot.

Med många följare öppnas även dörren till samarbeten med företag som vill synas i Nikodemus videos. I takt med det har innehållsskapandet gått från att bara vara en rolig grej till en inkomstkälla.

– När allt tog fart dröjde det inte länge innan jag började få erbjudanden om att göra sponsrat innehåll med till exempel Arla, Felix, Candy King och GB-glass. Jag hoppar på sånt jag tycker verkar kul och numera kan jag iallafall delvis leva på TikTok-kontot.

I somras var han en del av en stor kampanj för GB Glass men det största samarbetet hittills är det Nikodemus nyligen inledde med läsktillverkaren Swedish Tonic.

– Det började med att de skickade några varuprover till mig som jag testade i våras. Två veckor senare fick jag ett mail med frågan om jag skulle vilja lansera två egna smaker i deras Sparkling Lemonade-sortiment. Självklart ville jag det och efter att ha testat mig fram till två varianter som jag verkligen gillade blev det hela verklighet för några veckor sedan.

Nu pryder alltså Nikodemus stiliserade ansikte burkarna med Swedish Tonic Sparklig Lemonade Blueberry Lemon och Ginger Lemon som finns att köpa i butiker runt om i hela Sverige. Samtidigt fortsätter kontot att växa och innehållskaparen själv har inga planer på att trappa ner.

– Även om det kan vara stressigt ibland så är det framför allt roligt att hålla på med TikTok, särskilt när man får positiva reaktioner på innehållet. Jag kör på så länge jag har kul och folk verkar gilla det jag gör!

Faktaruta:

Namn: Nikodemus Drömer
Ålder: 24 år
Bor: I centrala Sollefteå
Gör: Testar mat, dryck, godis och recept på TIkTok
Gör också: Jobbar på ICA Kvantum
Smultronställe i Sollefteå: Kläppsjö utanför Junsele.

