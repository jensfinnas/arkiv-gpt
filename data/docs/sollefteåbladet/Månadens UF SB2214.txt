Månadens UF - Ready Set Eat UF

Att kost är en minst lika viktig komponent när det kommer till prestationer är något som trion bakom Ready Set Eat UF har tagit fasta på. De tre skidåkande företagarna jobbar nämligen för fullt på att ta fram en egen kokbok med goda och hälsosamma recept.

Företaget består av Nora Wallenius från Umeå, Filip Enberg från Piteå och Vera Vennberg från Boden. Alla tre går andra året på skidgymnasiet och har valt inriktning ekonomi.

– I och med att vi tränar mycket så vet vi hur stor inverkan maten har på både resultat och återhämtning, konstaterar Nora och berättar att kokboken kommer innehålla enkla och bra recept till frukost, lunch och mellanmål.

– Tanken är att få olika svenska elitskidåkare att dela med sig av sina favoritrecept och att de samtidigt svarar på några frågor, tillägger Filip som tidigare har tränat med Piteå Elit och planerar bland annat att använda sina kontakter därifrån för att samla in material.

Kokboken vänder sig dock inte bara till skidåkare utan till alla som gillar mat och träning. Företagarna själva kommer att provlaga recepten för att säkerställa att de är tillräckligt enkla plus att en dietist kommer att kontrollera att exempelvis näringsinnehåll är på bra nivåer.

– Målet är att boken ska bli klar innan jul men det är många delar som ska falla på plats. Viktigast för oss är att skapa en produkt vi kan stå för så vi håller tidsplanen öppen, vi gör aldrig något halvdant, säger Vera.

Trion har inte bara högt uppsatta mål med sin skidåkning, de siktar på bra placeringar i de kommande tävlingarna för UF-företag också.

– Målet är att nå SM så vi lägger ner mycket tid på det här, understryker de och avslutar med att tipsa om att boken både kommer att kunna köpas via Instragramkontot @readyseteatuf och i samband med lokala marknader här framöver.

Bildtext: Nora Wallenius, Vera Vennberg och Filip Enberg driver Ready Set Eat UF som jobbar på en kokbok med recept från svenska elitskidåkare.
