Flott rock på Betarsjön

Den 20 juli gästar gänget från Kramfors populära Rockbåten Junsele för en rockig tur med flotte. Ombord finns Nylands Järn tillsammans med Klas Norberg och Marcus Molin som spelar för allt vad fartyget håller. 

Rockbåten 47 är ett återkommande arrangemang i Kramforstrakten där en båtlast musiker spelar ombord allt eftersom båten rör sig längs Ångermanälven. Båten stannar på ett antal platser där publiken kan passa på att lyssna på nära håll men inga väljer att följa den flytande scenen från egna båtar. 

I år är det dags för den musikaliska besättningen att borda ett annat fartyg längre inåt landet, närmare bestämt ett flotte i Betarsjön.

– Den 20 juli kommer Rockbåten-gänget upp till Betarsjön som på sätt och vis är början på Ångermanälven, säger Börje Norberg på Bourbon Corner i Junsele som arrangerar spelningen tillsammans med Sollefteå kommun, Höga Kusten Inland och Betarsjöns FVO.

– Det här arrangemanget är en del av satsningen på besöksnäringen häromkring. Det finns massor av spännande planer för Betarsjön, bland annat kring båthamnen där Rockflotten startar och runt fisket i området.

Den som vill uppleva Rockflotten kan kan antingen göra det från land eller haka på längs turen med egen båt. Flotten lämnar båthamnen runt klockan 11.00 och angör Hällberget 12.00,  Galaxen 13.30, Rusksand 15.00 och Hållstaudden 16.00 innan folkfesten avslutas med festligheter hela kvällen på Galaxen. 

– Sedan vi lanserade evenemanget har intresset ökat lavinartat, många planerar att frakta upp sina båtar speciellt för dagen och vissa har anpassat sina semestrar för att kunna vara med. Det ska bli otroligt kul att få bjuda in till vår egen variant på Rockbåten-upplevelsen här på Betarsjön!

Bildtext: Den 20 juli kommer Rockbåten-upplevelsen till Betarsjön i Junsele i form av Rockflotten som turnerar runt på sjön och avslutar med en festkväll ombord på Galaxen. Den musikaliska besättningen består bland annat av Nylands Järn, Klas Norberg och Markus Molin.
