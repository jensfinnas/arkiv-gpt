Nöjd medborgare uppskattar app

Sollefteå är en stor kommun med åtskilliga mil av vägar, avlopp, ledningar och gatubelysning. Oundvikligen uppstår det fel i infrastrukturen ibland och såna kan alla medborgare rapportera in, en funktion som Sollefteåbon Bertil Sundqvist är mycket nöjd med.

Sedan ett antal år tillbaka går det att göra felanmälningar till Sollefteå kommun digitalt, antingen via kommunens hemsida eller direkt i mobilen med hjälp av en speciell app som heter Felanmälan Sollefteå kommun. Bertil kontaktade nyligen Sollefteåbladet i egenskap av nöjd användare.

– Jag har rapporterat in allt från nedfallna träd och översvämmade brunnar till gator som behöver sandas och det har varit otroligt smidigt plus att felen har åtgärdats snabbt. Det imponerade verkligen på mig, konstaterar han och tillägger att det både är själva systemet och personalen som åtgärdar felen som bör lyftas.

– Oftast uppmärksammas bara saker som fungerar dåligt så jag kände att det var på sin plats att ge kommunen beröm för hur de hanterar felanmälningarna. Förhoppningsvis kan vi bli ännu fler som använder appen, ju fler vi är som hjälps åt att tipsa om saker som behöver åtgärdas desto bättre underlag får kommunen att jobba med.

Bertil får medhåll från Nils Modin på Sollefteå kommun som är administratör för felanmälningssystemet.

– Vi har stora avstånd och begränsade resurser så det är jättebra att få in tips på saker som behöver åtgärdas, säger han och förklarar att ärendena fördelas av Medborgarservice vidare ut till rätt avdelningar. 

– De planerar sedan in jobben utifrån hur allvarliga felen är och vad som blir mest effektivt. Vissa saker åtgärdas snabbare och andra fel åtgärdas i samband med att personal har andra ärenden i närheten. Felanmälningarna hanteras dock endast under kontorstid och vid akuta ärenden finns det ett journummer att ringa till.

Bildtext: Bertil Sundqvist hyllar Sollefteå kommuns hantering av felanmälningar, exempelvis när gångtunneln han står i på bilden är täckt av is på vintern. Han föredrar själv att använda appen Felanmälan Sollefteå kommun.
