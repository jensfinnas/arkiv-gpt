Goda utsikter för träning i Näsåker

På en nipkant i Näsåker finns numera ett utegym som kombinerar möjligheter till styrketräning och yoga med en makalös utsikt nedströms Ångermanälven.

– Jag har besökt hundratals utegym i världen och det här ligger definitivt på topplistan över vackra platser att träna på, konstaterar Olof Flemström som har varit en av de drivande i projektet med att få gymmet på plats.

Olof som både är inbiten träningsmänniska och driver företaget Naturlig Rörelse som säljer just utegym flyttade till Näsåker för drygt ett år sedan.

– Jag tyckte att det saknades ett utegym här och började dra i frågan. Så småningom kom jag i kontakt med Ådalslidens SK och tillsammans började vi hitta vägar för att göra verklighet av idéerna.

– Tanken på ett utegym i byn har funnits länge. När Olof hörde av sig till oss inledde vi ett samarbete för att göra verklighet av tankarna, förklarar Lottie Själander på ÅSK:s motionssektion.

– Vi kom fram till att skogsområdet på nipkanten intill Festplatsen skulle vara idealisk för ett utegym, säger Olof.

Marken ägs av kommunen som upplät den som träningsområde och genomförde en gallring av skogen.

– Helgen efter påsk kallade vi in frivilliga från hela byn som hjälpte till att röja bort allt ris, sedan ägnade föreningen många helger åt att montera gymmet, säger Lottie.

I början av sommaren var bygget klart och de 17 stationerna stod redo att hjälpa bybor och besökare att motionera. I anslutning till gymmet finns även tennisplan, badplats och bra stigar för promenader och löpning plus ett stort trädäck som föreningen passade på att bygga.

– Allt är byggt i lärkträ för att utrustningen ska hålla länge och smälta in så bra som möjligt i miljön.

– Anläggningen är anpassad för att passa både nybörjare och mer rutinerade träningsentusiaster, förklarar Olof och tillägger:

– Vid varje station finns en skylt med tydliga instruktioner plus en QR-kod som går att scanna med mobiltelefonen för att komma till en video som också visar hur övningarna går till.

Utegymmet är öppet dygnet runt och det är gratis att träna där men ÅSK ser gärna att den som utnyttjar det blir medlem i föreningen. 

– Bygget blev möjligt tack vare medel från SISU, bidrag från kommunen, en stor investering av ÅSK och väldigt många ideella timmar. Vi är jättenöjda med resultatet och hoppas att gymmet kommer användas flitigt här framöver, avslutar Lottie.


