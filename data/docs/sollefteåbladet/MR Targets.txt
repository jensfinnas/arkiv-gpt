Flytten till Junsele blev en fullträff

Skyttemåltillverkaren MR Targets prickade helt rätt när man förvärvade en fin industrifastighet i centrala Junsele och flyttade verksamheten dit under 2018. Omsättningen har ökat från 5,5 till 20 miljoner och nu siktar företaget på att expandera ytterligare i Europa.

MR Targets har funnits sedan mitten på 1980-talet och höll tidigare till i Backe. 2017 tog de nuvarande ägarna över och anställde Michael Åleberg som VD. I samma veva förvärvade man fastigheten på Svanströmvägen 5 i Junsele och började så sakteliga att flytta verksamheten dit.

– Vi fick ett jättefint läge, både i byn men även geografiskt i förhållande till våra kunder som finns i hela Sverige, i våra grannländer och runt om i hela världen, berättar Michael.

MR Targets utvecklar, tillverkar, säljer och installerar skyttemål för både civilt och militärt bruk. Det handlar om allt från små system för luftgevär till jaktskyttebanor och stor militära träningssystem.

– Alla våra produkter är egenutvecklade och används bland annat av jaktlag, skytteklubbar, Polisen och Försvarsmakten. Vi finns i ett 80-tal butiker men mycket av vår försäljning går direkt till kunderna där vi är med och sköter installation och service på plats, förklarar Michael och tillägger MR Targets redan nu är relativt stora i våra nordiska grannländer.

– Men planen är att växla upp och expandera mer i Europa. Bland annat startar vi upp mer närvaro i Norge och Finland där vi siktar på att komma ut i butiker. Vi för även diskussioner med intressenter i Centraleuropa så i framtiden kommer vi behöva bli fler medarbetare i Junsele.

Även om siktet är inställt på tillväxt utanför landsgränserna är det lokala centralt för MR Targets. För att understryka det planerar man att fasa ut sina produkters nuvarande sifferbaserade namn till ortsnamn från Junsele med omnejd.

– Vi handlar så mycket vi kan lokalt och går helst inte över ån efter vatten när det gäller samarbeten. Det är genom att hjälpas åt vi får regionen att leva!


Bildtext: Beror på bilden.
