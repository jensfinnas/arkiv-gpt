Ny vardag för gymnasiestudenter

Sedan den 18 mars är distansundervisning den nya vardagen för gymnasiestudenter över hela landet. I både Kramfors och Sollefteå har hemmet blivit lektionssal med hjälp av olika digitala lösningar och anpassningsbara lärare. Vi frågade två gymnasieelever om hur de tycker att det fungerar att plugga hemifrån och hur de gör för att motivera sig själva i den nya situationen.

Elsa Leiknes, läser Barn & Fritid på Hågestaskolan i Sollefteå

Det är en stor omställning att skolan är stängd och vi har övergått till distansplugg. Den största omställningen var att allting hände så fort, man var inte beredd på att hela ens livsstil skulle ändras på så kort tid. Skolan stänger och mycket inom idrottens värld blev snabbt förändrat. 

Skolan på distans funkar över all förväntan bra för mig, visst har jag stött på något problem med licens till vissa digitala läromedel men i övrigt är det väldigt smidigt och funktionellt i längden. 

Motivationen kommer mest från att det är samma sak hemma som i skolan, uppgifterna måste fortfarande göras även fast man är hemma. Det är lätt att bli bekväm hemmavid och prioritera bort skolan, men det tjänar ingen på, det blir bara en massa restplugg. Jag har överraskade nog hög motivation för skolan hemma och det känns lättare att plugga hemma, det är lugnt och jag får faktiskt väldigt mycket gjort.  

Hampus Viksten, läser Teknik på Ådalsskolan

Självklart är det en omställning att plugga hemifrån men jag tycker ändå det har fungerat bra. Vi har lektioner enligt schema, vissa lektioner via videolänk och ibland får vi en uppgift som ska vara gjord under den vanliga lektionstiden. För mig har det gått ganska bra men om man skulle behöva mer stöd och hjälp kan det bli lite svårare att få det via en videolänk eller mail då vi är 30 personer i klassen.

Personligen tycker jag det är lite skönare att jobba hemifrån just för att om man får en uppgift som ska vara gjord tills nästa dag till exempel, så kan man själv välja när på dagen man gör den istället för att sitta och jobba i 6-7 timmar i streck. 

Att få sakerna gjorda är inga problem, det som är bra när man är hemma är som sagt att du kan planera lite själv hur du vill lägga upp dagen. Man kan ta en liten paus om det behövs och komma tillbaka och göra klart det som ska vara klart nästa dag.

Just att vi följer schemat med videolänk på vissa lektioner är också bra för att få en påminnelse om att det faktiskt är en skoldag och Man måste delta för att inte hamna efter i kursen. Det tas ju även närvaro som vanligt, så medverkar du inte på videolänken eller struntar i att lämna in uppgifterna så får du frånvaro så det är också en anledning till att göra det man ska.
