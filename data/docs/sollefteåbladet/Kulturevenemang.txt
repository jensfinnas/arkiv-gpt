Det våras för kulturen

I dagarna kring den här tidningens utgivning finns det flera intressanta kurturarrangemang att uppleva runt om i kommunen. Nedan följer några tips!

Danscenter Fryshuset gästar Hullsta Gård

Den 24 maj kommer avgångsklassen för Danscenter Fryshusets yrkesdansarutbildning till Sollefteå för att framföra föreställningen “Reflect” på Hullsta Gård. Det blir en spektakulär föreställning full av energisk dans som blandar jazz, modern och street med unika och imponerande koreografier från några av Sveriges mest framstående koreografer.

Reflect är utbildningens examensproduktion som enligt traditionen framförs på ett urval av dansarnas hemorter. I den en timme långa föreställningen med åtta fantastiska dansare syns därför Sollefteåbördiga Hugo Åslund, en talangfull elev från Sollefteå som nu lyser på scenen tillsammans med sina kamrater från Danscenter Fryshuset.

Kulturskoleelever avslutar terminen med trippelkonsert

Kulturskolans musikelever sammanfattar terminen med tre föreställningar på tre olika platser under tre dagar. Den 23 maj är det Markusgården i Näsåker som gäller, därefter följer Faxen i Ramsele den 24:e och Forum i Junsele den 25:e. Starttid är klockan 18.00 och alla konserter är både kostnadsfria och öppna för allmänheten.

Konserterna framförs av elever från närområdet till respektive ort och äldre elever som turnerar mellan alla tre spelställen. Publiken kan se fram emot en bred repertoar av allt från rock och folkmusik till klassisk musik och pop. 

– Ett ypperligt tillfälle att ta del av den kreativitet och spelglädje som gror hos oss på Kulturskolan, tipsar verksamhetsledare Annelie Eriksson.


Bildtext: Passa på att uppleva dans och musik! Den 24 maj gästar Danscenter Fryshuset Hullsta Gård med föreställningen Reflect och den 23, 24 och 25 maj bjuder Kulturskolans musikelever på föreställningar i Näsåker, Ramsele och Junsele.

Foto: Emanuel Schütt	
