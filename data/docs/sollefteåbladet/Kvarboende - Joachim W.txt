Trogen Sollefteåbo satsar på IT

Första dagen efter studenten började Joachim Westin jobba på dåvarande ICA Trollet. Sedan dess har han både hunnit byta karriär och bilda familj men har alltid varit hemkommunen trogen. För ett par månader sedan klev han på nästa yrkesmässiga utmaning och bygger numera upp ett lokalkontor för Gibon, en rikstäckande aktör inom IT-branschen.

– Jag trivdes med butiksjobbet och blev kvar inom ICA i sju år. Sen kände jag att det var dags att testa något annat och eftersom jag trivs i Sollefteå föll det sig naturligt att söka nytt jobb här.

Efter en omväg via Anthill landade valet på en tjänst om säljare inom dokumenthantering och utskriftslösningar, en roll han hade i drygt 12 år.

– Jag utgick från Sollefteå men jobbade även i Kramfors och Härnösand så jag hann bygga upp ett stort kontaktnät bland företagen i området. I och med att vårt huvudkontor låg i Sundsvall blev det också många turer dit och då ligger ju Sollefteå bra placerat i mitten, konstaterar Joachim som fastnade för friheten att styra sina egna dagar och att jobba i en teknisk bransch under utveckling.

För åtta år sedan flyttade han med sin familj - sambon Malin och två döttrar - till Långsele.

– Malin är uppväxt i Långsele så dels kom vi närmare hennes familj men även till våra tre hästar som står i ett stall i Nordsjö. Det ligger bara några minuter neråt gatan från vårt hus så logistiken blir mycket enklare, särskilt eftersom Malin jobbar som lärare på skolan i Långsele.

Att pendla in till kontoret i Sollefteå är inget han ser som något hinder i vardagen.

– I och med att jag har haft kunder utspridda över hela Ådalen så är den där milen mellan Sollefteå och Långsele inget jag tänker på, jag ser det som en och samma ort. 

Sedan i februari har han som sagt nya jobbutmaningar på gång men kunderna är fortfarande utspridda över ungefär samma område.

– Dokumenthantering och utskrifter har handlat mer och mer om IT och molntjänster under mina år i branschen och jag kände att det skulle vara intressant att utvecklas mer inom det. När möjligheten att vara med och starta upp Gibon Höga Kusten dök upp bestämde jag mig för att haka på.

Företaget är en del av Gibongruppen som består av ett 20-tal(?) IT-företag runt om i Sverige. Fokus ligger på innovativa, digitala lösningar för små och medelstora företag, en målgrupp som Joachim ser stor potential i lokalt.

– IT har varit en relativt liten bransch häromkring men det börjar ändras nu, därför känns det jättekul att vara med redan från början när vi bygger upp vår närvaro i Höga Kusten. Tanken är att vi ska bli fler både på sälj- och tekniksidan här framöver, berättar han och konstaterar att känslan av medvind i kommunen har ökat de senaste åren.

– Det har ju varit både toppar och dalar i näringslivet under åren men nu på slutet känns det verkligen att Sollefteå är på väg uppåt!
