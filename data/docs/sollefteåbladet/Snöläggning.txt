Konsten att göra konstsnö

Längdspåren på Hallstaberget lockar både lokala åkare och besökare utifrån. Tack vare bra samarbeten, lång rutin och hårt arbete brukar spåren vara åkbara redan i november och hålla sig fina långt in på våren. En av anledningarna till den långa säsongen stavas konstsnö och den tillverkar sig långt ifrån själv.

– Det är ingen överdrift att säga att det är ett jättejobb, både att producera all snö och att se till att den hamnar på rätt ställe, konstaterar Pär Bodin som sedan många år tillbaka är samordnare för de ideella krafterna som ligger bakom mycket av arbetet.

– Vi är ett stort gäng med anknytning till Sollefteå Skidor, I 21 IF och Sollefteå Draghundsklubb som jobbar med produktionen under helger, vardagskvällar och nätter. I dagsläget har vi en lista på ett 60-tal personer som hjälps åt att bemanna skiften och även om vi hittills har lyckats pussla ihop schemat så är vi alltid tacksamma om fler kan tänka sig att vara med och hjälpa till.

Snöläggningen utförs i samarbete med Sollefteå kommun som har ansvar för driften av anläggningen och håller maskineriet igång under dagstid på vardagarna. Systemet består av ett 50-tal snökanoner varav några är fasta torn och andra är flyttbara. Kanonerna är i sin tur sammankopplade av kilometervis med vattenledningar.

– Det gäller att veta vad man gör i och med att det rör sig om högt tryck i utrustningen. Därför måste alla som jobbar med snöläggning genomgå en utbildning och de som är nya går tillsammans med mer rutinerade snöläggare i början, berättar Patrik Näsholm som leder arbetet från kommunens sida.

– Parallellt med att snön produceras ska den även schaktas ut innan det går att dra spår så det är en stor process att få allt på plats. Totalt snölägger vi 6,5 kilometer spår och om allt flyter på som det ska brukar det ta ungefär sex dygn, en otrolig utveckling i effektivitet jämfört med tio år tillbaka då det tog runt 12 dygn att göra samma jobb.

– Hur snabbt det går beror förstås mycket på väder och vind, helst vill vi ha mellan fem och tio minusgrader. Under ett skift hinner man oavsett bli både blöt och kall, snön som kommer ur maskinerna är mycket blötare än vanlig snö, förklarar Pär och tillägger att det samtidigt är ett roligt och givande jobb.

– Vi är ett bra gäng och ser till att ha trevligt tillsammans medan vi jobbar och det brukar vara väldigt uppskattat av både lokala åkare och entusiaster som kommer hela vägen från Sundsvall för att göra sina premiäråk när vi öppnar för säsongen!


Säsongen i Hallstabacken är igång

Även i Hallstabacken har det varit aktivitet dygnet runt de senaste veckorna. Snökanonerna har gått på högvarv och pistmaskinen har hunnit avverka många mil upp och ner för backen för att göra nedfarterna redo för en ny säsong.

Säsongspremiären var i vanlig ordning helgen innan jul och anläggningen är öppen under hela jullovet. I skrivande stund är nedre halvan av backen redan klar för öppning men förhoppningen är att större delen av systemet ska vara åkbart när det är dags för premiär.

– Vi brukar behöva runt 17 dygn av snöproduktion för att få en bra grund och bara kylan håller i sig borde vi hinna med det till jullovet, säger Marcus Rolén som är en av de som jobbar med snöläggningen.

Inför årets säsong har det gjorts renoveringar och förbättringar av snökanonsystemet, sånt som besökarna kanske inte märker av men som behövs för att hålla anläggningen i bra skick. 

– Det som däremot kommer märkas är att landskapet runt toppen av backen har förändrats en del i och med avverkningar som har gjorts i samband med utbyggnaden av cykellederna. Det finns en del nya och mäktiga vyer att njuta av där uppe!

Hallstabacken är öppen mellan klockan 10.00 och 17.00 från den 16 december till den 8 januari, därefter är det 14.00 till 21.00 som gäller på vardagar och 10.00 till 17.00 på helger fram till sportloven då det är öppet från 10.00 även på vardagar. 
