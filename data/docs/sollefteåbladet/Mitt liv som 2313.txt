Mitt liv som: Speedcuber

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat tioårige Isak Laukka som är speedcuber.

Speedcubing är en sport som går ut på att lösa Rubiks kub på så kort tid som möjligt. Många har nog kommit i kontakt med den ungerske arkitekten och professorn Ernő Rubiks berömda pussel men däremot är det inte inte lika vanligt att kunna lösa den. Isak har dock full koll på hur man gör - och dessutom på riktigt kort tid.

– Jag fick min första kub av min farmor och farfar för två år sedan. Då visste jag inte hur man löser den så den blev liggande men några månader senare blev jag nyfiken och började kolla på instruktionsvideos på YouTube.

Efter någon vecka lyckades han få alla färger till varsin sida av kuben och suget efter att lösa pusslet snabbare väcktes.

– Först hade jag bara bestämt mig för att lära mig hur man gör men när jag väl hade klarat av det så ville jag bli snabbare. 

Med YouTubes hjälp började Isak hitta sätt att kapa tiderna. Han passade dessutom på att utöka samlingen av Rubiks-pussel och utöver den klassiska 3x3-kuben har numera allt från kuber till pyramider och en dodekaeder att lösa. 

– Den med 12 sidor kallas en Megaminx och pyramiden heter Pyraminx, förklarar han och understryker att han hittills har klarat att lösa alla varianter.

– Det finns olika lösningar men jag använder en som kallas CFOP eftersom den är snabbast. Jag kan en nybörjarlösning också, den är lättare att lära sig men tar mycket längre tid. Mitt rekord med en 3x3-kub är 10,19 sekunder och Pyramixen har jag klarat på 4 sekunder.

Obegripligt snabba tider för icke-speedcubers med andra ord men Isak har siktet inställt på att fila bort sekunder från sina rekord.

– Jag tränar minst en timme om dagen och just nu är målet att klara 3x3 under 10 sekunder.

Längs vägen började han följa andra speedcubers i sociala medier och i slutet av sommaren dök det upp ett inlägg om en kommande tävling i Ljusdal. Isak bestämde sig för att vara med och för ett par helger sedan gjorde han tävlingspremiär i SveKub Super Legue VI.

Under en speedcube-tävling tävlar alla mot alla utan uppdelning utifrån kön eller ålder. De tävlande kan ställa upp i olika grenar baserade på olika pussel eller förutsättningar som enhandslösning eller lösning med ögonbindel. I Isaks fall var siktet inställt på grenarna 3x3 och Pyraminx.

– Jag gick vidare från första omgången fram till semifinal i båda disciplinerna. Jag tyckte att det var kul men lite nervöst att tävla. Efter tävlingen har jag även börjat träna på Skewb och 2x2 och siktar på tävla i de disciplinerna också. Jag längtar redan till nästa tävling!

Faktaruta:
Originalversionen av Rubiks kub lanserades i slutat av 70-talet.
En 3x3-kub kan ha ca. 4,3 · 1019  positioner men kan alltid lösas med 20 drag
Världsrekordet för 3x3-kuben är 3,13 sekunder, svenskt rekord är 5 sekunder
Isak har varit speedcuber i 1,5 år och löser 3x3 på 14 sekunder
Enligt Isak är tålamod den viktigaste egenskapen för att bli bra på att lösa Rubiks-pussel

