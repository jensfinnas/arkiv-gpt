De stöttar barnfamiljer i stort och smått

Hos Barnbackens familjecentral kan föräldrar få hjälp och stöd kring med det mesta som har med barn och familjeliv att göra. Samtidigt är familjecentralen en mötesplats där barnfamiljer kan träffa andra i samma fas av livet, exempelvis på den öppna förskolan.

Familjecentralen håller till i samma byggnad som Kramfors hälsocentral och drivs som ett samarbete mellan Kramfors kommun och Region Västernorrland. Under ett och samma tak erbjuds en slags plattform för insatser och aktiviteter som både vårdnadshavare och barn kan ha nytta av.

– Hos oss kan man träffa allt från sin barnmorska och barnens BVC-sköterska till andra föräldrar och barn på öppna förskolan, säger Gun Marie Billström som är samordnare på familjecentralen och tillägger att även socialtjänstens familjerådgivning finns i familjecentralens lokaler.

– Dessutom har vi en egen psykolog inom mödra- och barnhälsovård hos oss, det är vi ensamma i hela länet.

Totalt jobbar det nio personer på Barnbacken. Lokalerna byggdes 2002 och är anpassade för att underlätta samarbete mellan de olika delarna.

– Vi försöker visa in våra besökare till våra kollegor när vi får frågor eller ärenden som överlappar våra olika inriktningar. Tanken är att alla ska känna sig hemma här så att det exempelvis blir naturligt att gå vidare från BVC till Öppna förskolan, förklarar Karin Nordén som är familjebehandlare.

För den som behöver råd och stöd kring saker som har med barn och familj att göra går det att få träffa en av centralens familjebehandlare.

– Det kan vara allt från barn som inte vill gå till skolan eller kommunikationsproblem med tonåringar till rådgivning inför en skilsmässa. Det är krävande att vara en familj och ibland kan det vara skönt att få hjälp att hantera små och stora saker i vardagen som inte fungerar som man vill, säger familjebehandlare Jennifer Andersson och understryker att familjebehandlarna har sekretess och inte dokumenterar något från kontakten.

– Vi brukar träffas runt 5 gånger under en behandling och det är helt kostnadsfritt.

Målet är att det ska vara nära och okomplicerat att vända sig till familjecentralen under hela barnens uppväxt. 

– Barnmorskor, BVC, öppna förskolan och psykologkontakten är för barn mellan 0-6 år men socialtjänst och familjebehandlare kan man kontakta ända tills barnen fyller 18, säger Gun Marie.

– Familjecentralen är framför allt en mötesplats! Vi vill att det ska kännas lika bekvämt att komma hit och prata om saker man behöver hjälp med som att bara titta förbi och umgås med andra föräldrar och barn på Öppna förskolan. Alla är välkomna!

Bildtext: Personalen på Barnbackens familjecentral hoppas att barn och vårdnadshavare trivs med både de insatser och aktiviteter som erbjuds under ett och samma tak på Bruksgatan 13.
