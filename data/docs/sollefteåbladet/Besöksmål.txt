En rökig upplevelse i Imnäs

I Imnäs utanför Ramsele ligger Imnäs BBQ, det lilla familjeföretaget med det stora hjärtat för amerikansk barbeque-kultur. Det som började som ett hobbyprojekt för tio år sedan har på senare tid växt till ett välkänt besöksmål dit grillsugna gäster vallfärdar från när och fjärran. 

Bakom succén står Christer Karlsson och Li Berglund som bestämde sig för att flytta upp från Stockholm till Christers morfars gård för drygt 20 år sedan.

Sommaren är förstås högsäsong men även under vårvintern brukar det vara möjligt att uppleva något gott från grillarna i samband med att Imnäs BBQ anordnar Skoter Drive-in. Årets säsongsstart är planerad till den första juli, därefter är det öppet mellan onsdag och lördag hela sommaren.

– Vi laddar upp för en extra god sommar i Imnäs! Under försäsongen har vi testat ut flera nyheter på menyn och vi fortsätter att utveckla vår bbq-loge för att kunna erbjuda plats till så många som möjligt både ute och inne, berättar Christer.

Tidigare somrar har platserna gått åt som smör på en het grill och besökarna är beredda att åka långt för att uppleva burgare som Satan i Gatan och The Carnivore eller genuina barbequerätter som ribs, brisket och burnt ends.

– Vi jobbar så mycket som möjligt med lokalt producerade råvaror och tillverkar mycket av våra såser och kryddblandningar själva. Inför i år har vi bland annat tagit fram charkbricka med ost och köttdetaljer som kommer vara pricken över i:et i vår meny, avslutar Li.


Edsele Gruva

Härom året gick den gamla gruvan i Edsele från att vara en relativt lokal angelägenhet till en bubblare bland besöksmålen i kommunen och plötsligt kändes det som att ”alla” hade varit där.

Hypen är helt klart befogad. Gruvan är verkligen en magisk plats i sin enkelhet, kombinationen av  lodräta väggar, turkost vatten och glimrande stenar gör det lätt att förstå varför Instagram-flödena plötsligt började fyllas av spektakulära gruvbilder och mäktiga vyer de milsvida skogarna runtomkring.

Gruvan är Västernorrlands största kvarts- och fältspatsbrott och är belägen på Långsjökullen i Ramneå som ligger strax utanför Edsele. Kema Nord bedrev verksamhet i Edsele Gruva mellan 1965 och 1983 och hann då bryta 180 000 ton kvarts och 32 000 ton fältspat i dagbrottet.

Runt millenieskiftet köpte Edsele Intresseförening gruvan som då hade stått orörd i 17 år. Man gjorde provborrningar efter mer fältspat och hade potentiella köpare av mineralet men i slutändan blev det ingen affär. Sedan dess har den fungerat som ett relativt okänt utflyktsmål fram till ett par år sedan då allt fler började hitta dit. 

Utöver att fånga spektakulära bilder och njuta av vyerna går det enligt uppgift även att bada, dyka och paddla SUP-bräda i det klara vattnet plus att det går att klättra upp på höjderna för att få andra vyer över området. Det bör dock tilläggas att alla aktiviteter i gruvan sker på egen risk och med tanke på hur avsides den ligger så är det definitivt läge att iaktta försiktighet.



Spegeldammen i Näsåker

Ett par mil nordväst om Näsåker, alldeles i närheten av Sörmoflo, finns en fördämning av Fjällsjöalven som skapar en rogivande spegeldamm. 
Nedanför damman löper Kilforsfallet längs klipporna. Forsen mynnar ut i en stor lagun omgiven av branta klippor och mäktig skog. Det går att ta sig ner längs forsen via klipporna eller längs stigar i skogen intill. Om man klättrar runt på klipporna så kan man hitta jättegrytor i olika storlekar, alltså gropar och fördjupningar i berget som har skapats av roterande grus och stenar i forsen.

Sommartid är det fullt möjligt men att bada på några ställen längs forsen och det påstås att det ska finnas en liten grotta bakom ett av vattenfallen. Vattnet kan dock vara strömt och klipporna är hala så det är inte helt riskfritt att ta ett dopp. 

Junsele Djurpark 

Djurparken fortsätter vara en av de stora dragarna när det gäller besöksnäringen i Sollefteå kommun. Förra året passerade parken 30 000 besökare under sommarens sju veckor långa säsong. I år ser ägaren Ulf Henriksson med personal fram emot en minst lika fin sommar som dessutom inte hindras av några restriktioner.

– VI öppnar som vanligt på midsommarafton och håller igång till den 14 augusti, säger Ulf och berättar att familjepaketen är något som lockar allt fler besökare.

– I dem ingår entré till djurparken, cirkustält, lekland, tempererat bad och en dag med cirkusskola och en dag med zooskola. Till det kan man välja olika alternativ för övernattning beroende på om man kommer med husvagn eller vill hyra stuga. Jag tror att många familjer uppskattar att ha allt sånt löst, då är det bara att hoppa emellan aktiviteterna som man vill under två dagar. 

Nyligen utökade djurparken sitt redan omfattande utbud av upplevelser med ett ca. 3000 kvm stort tält fullt med spännande aktiviteter som studsmattor, leksaksland och cirkusskola. Dessutom finns det som vanligt gott om nära djur-upplevelser, djurparken bjuder på ett tvärsnitt av både inhemska och mer exotiska djur där de berömda vita tigrarna självklart är den stora höjdpunkten. Bland de mer lokala arterna går det att se allt från varg och älg till björnar och det otroligt skygga lodjuret. 

– I cirkustältet bjuder Cirkus Picolino på show en gång om dagen och den 13 augusti har vi verkligen finbesök här i Junsele då Vikingarna stannar till och kör en konsert under sin avskedsturné. Det är verkligen ett tillfälle att boka in i kalendern!



Lokala smaker och fotbollsgolf Kvarnå

Kvarnå Trädgård strax utanför Junsele har blivit ett centrum för mathantverk och lokala smakupplevelser. I år står gården redo att ta emot ännu fler smakintresserade besökare tack vare en rejäl utbyggnad av caféet som numera även fungerar som fullfjädrad restaurang.

I Kvarnå produceras allt från grönsaker, vinäger och kryddor till surdegsbröd plus att gårdsbutikens hyllor även innehåller lokalproducerade varor från närområdet. För den som vill uppleva smakerna på plats erbjuder caféet både fika och mat där alla ingredienser är producerade så nära som möjligt.

– Vår filosofi är att om det går att få tag på något i närheten så ska vi använda det. Dels odlar och producerar vi mycket själva men vi köper exempelvis grönsaker från Näsåker, ost och smör från Edhe Gård och kött från lokala bönder, förklarar Rasmus Johansson som driver gården tillsammans med föräldrarna Susanne och Roger.

– Det är klart att det är krångligare att hitta leverantörer på det här sättet men samtidigt är det ett viktigt vägval för oss. När vi säger att vi jobbar med lokala råvaror så ska det vara så lokalt som det bara går!

Utöver gårdsbutik och café erbjuder Kvarnå Trädgård olika aktiviteter och spel, bland annat en fotbollsgolfbana med tio hål. 

– Fotbollsgolf är enkelt och kul för hela familjen, arbetsgruppen eller kompisgänget. Kombinera med nåt gott att äta eller en kopp kaffe i solen på vår uteservering efter vinnaren har utsetts så har du receptet på en perfekt eftermiddag i Kvarnå!







Fler upplevelser att hålla koll på i Höga Kusten Inland

Farm Backsjön
Farm Backsjön är inte bara världens nordligaste tulpanodling utan är ett utflyktsmål för hela familjen året om. Ta en fika i gårdscaféet, träffa gårdens många djur, åk hundsläde eller gå på bäversafari med Farm Backsjöns guider Carolina Visser och Hasse X.

Nämforsens Hällristningar
Utforska norra Europas största samlade hällristningsområde med över 2600 ristningar från stenåldern. Under sommaren finns ett café där man kan ta en fika med en hänförande utsikt över älvdalen och två gånger om dagen från mitten av juni till mitten av augusti leder museipersonalen guidade turer nere vid hällristningarna.

Gudinnemuseum i Näsåker
I Gudinnemuseum i Näsåker får man lära sig om tiden då modergudinnan dyrkades i alla kulturer, i många former och med många namn. Muséet visar utställningen ”efter tusen år av tystnad” och anordnar en guidad tur som visar 30 000 år av vår förhistoria.


Höga Kusten Inland
