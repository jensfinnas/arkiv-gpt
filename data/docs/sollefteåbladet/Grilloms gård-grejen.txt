Extra lokalt kött på Kvantum-hyllorna

Tack vare ett nytt samarbete mellan ICA Kvantum Sollefteå, Grilloms gård och Nyhléns Hugosons kommer det finnas kött från Undrom på hyllorna på Kvantum här framöver.
– Det här är verkligen en win-win-lösning som både gynnar det lokala jordbruket och våra kunder som kan köpa lokalproducerat kött av otroligt bra kvalitet, konstaterar handlare Ulf Schön.

Tanken på att kunna erbjuda kött från specifika gårdar inom närområdet har Ulf haft med sig länge men processen från idé till verklighet har tagit tid.

– Att hitta sätt att sälja lokalt kött i butiken har legat mig varmt om hjärtat sedan 2021 när idén föddes hemma vid köksbordet hos Märta Åslund och hennes familj på Grilloms gård. Jag nämnde idén för Magnus Nilsson som är VD på Nyhléns Hugosons när vi råkade ses i Haparanda och då visade det sig att han hade förslag på hur vi skulle kunna lösa hela kedjan från gård till butik, berättar Ulf.

Under hösten har ICA Kvantum i Sollefteå inlett ett samarbete med både Grilloms gård och Nyhlens Hugosons. Djuren växer upp på gården i Undrom och Nyhlén Hugosons tar hand om slakt, styckning, förpackning och märkning av köttet som därefter levereras till Kvantum. En skräddarsydd lösning som innebär minimala transporter och möjlighet för kunderna att köpa styckdetaljer från Grilloms gård direkt i butik.

– Vi brinner för att ge våra lokala bönder så bra förutsättningar som möjligt för att driva sina jordbruk. Om vi vill ha våra bönder kvar måste vi se till att gynna dem i alla led och det här är en del i vårt arbete med att stötta en levande landsbygd i Norrland, förklarar Ulf och tillägger att upplägget ska testas och utvärderas under hösten.

– Den första leveransen gjordes i slutet av augusti och togs emot väldigt bra av våra kunder. Kvaliteten på köttet är fantastisk och vi har fått många frågor om samarbetet. Nästa leverans kommer i slutet av september så den som är sugen på att uppleva kött från Grillom ska se till att hålla utkik i våra kanaler här framöver!

Leverantören av köttet, Märta Åslund som driver Grilloms gård sedan ett par år tillbaka, ser också stora möjligheter med det nya samarbetet.

– Det är jätteroligt att kunna vara med och testa nya lösningar. Förhoppningsvis slår det väl ut och blir något som kan spridas till fler jordbruk i framtiden. Jag säger som Ulf, passa på att testa nu i slutet av september!
