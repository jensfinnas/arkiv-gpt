Sollefteå Höstmarknad firar 30 år

Den 15-16 oktober gör Sollefteå Höstmarknad comeback efter två års coronauppehåll. Det mesta är sig likt när Sollefteå GIF Backhopparna arrangerar den efterlängtade marknaden för 30:e gången.

– Besökarna kommer definitivt att känna igen sig, konstaterar Sven Fors som är en av arrangörerna och berättar att det är till körplanen intill Västra Skogen man ska bege sig om man vill fynda marknadsvaror, äta gott, låta sina barn hoppa i hoppborgar och träffa folk under de två höstdagarna som marknaden pågår.

– Vi har hållit till där uppe under alla år utom ett när det krockade med ombyggnationer. Det är en perfekt plats för en marknad. Även om många knallar har haft det tufft under pandemin så siktar vi på att fylla själva körplanen med ett stort antal utställare.

Utöver knallar kommer det finnas gott om alternativ när det gäller mat och fika, aktiviteter för barnen och visningar av maskiner och fordon. I och med att det är 30-årsjubileum planeras det även för att uppmärksamma det på olika sätt.

– Alla pusselbitar är inte på plats än men tanken är att det kan bli exempelvis dansuppvisningar och andra uppträdanden under dagarna, förklarar Sven som räknar med stor uppslutning under marknaden.

– Bokningsläget ser bra ut och vi samarbetar med olika typer av boende i stan för både knallar och besökare att skapa bra förutsättningar för folk att att komma hit. Vi vet att både många Sollefteåbor och mer långväga marknadsbesökare har saknat höstmarknaden så det ska bli kul att komma tillbaka. Nu hoppas vi förstås på bra väder också så att marknaden får bli den folkfest den brukar vara!

Bildtext: Den 15-16 oktober är det äntligen dags för Sollefteå GIF Backhopparna att arrangera Sollefteå Höstmarknad igen efter två års uppehåll.
