Nya regementet fortsätter rekrytera

Under våren kommer I 21 Västernorrlands regemente med Jämtlands fältjägarkår i Sollefteå och Östersund att genomföra den andra stora rekryteringsomgången av personal, något som sannolikt kommer generera inflyttning till både Kramfors och Sollefteå kommuner. Samtidigt har de första soldaterna som ska göra sin värnplikt på I 21 i Sollefteå och Östersund ryckt in.

I sommar kommer de ut till sina ”hemförband” för att ta emot årets omgång med värnpliktiga. 
Av de åtta KB-eleverna till I 21 Västernorrlands regemente med Jämtlands fältjägarkår kommer tre att göra sin värnplikt i Sollefteå och fem i Östersund. Planen är att det under utbildningsåret 2022/23 totalt kommer att utbildas 60 värnpliktiga på I 21 i Östersund och 40 i Sollefteå.

I och med inryckningen av KB-eleverna är nu I 21 Västernorrlands regemente med Jämtlands fältjägarkår ett steg närmare att komma igång med utbildning av värnpliktiga tjejer och killar.

Under de första veckorna är det mycket nytt att ta till sig för de värnpliktiga. 
–Det är en stor omställning jämfört med det ”civila livet”, men än så länge har jag fått ett positivt intryck, säger Ludwig Bjurling från Stockholm som är en av tre grabbar som nu ska göra 15 månaders värnplikt på I 21, först några månader i Boden och därefter i Sollefteå. 
– Etableringen av I 21 i Sollefteå och Östersund fortgår enligt plan och det ser positivt ut såväl i Sollefteå som i Östersund, säger regementschefen på I 21 överste Jonas Karlsson.

Hittills har drygt 50 militärer och civilanställda rekryterats till I 21 varav ungefär 2/3 till Sollefteå och 1/3 till Östersund. Det har bland annat handlat om att bemanna regementsstaben och påbörja bemanningen av den kommande utbildningsverksamheten av värnpliktiga.

– Vi har cirka 35 tjänster som kommer att utlysas med start redan nu. Den här omgången är det mest militärer till olika befattningar, men även några civila tjänster, säger I 21:s HR-chef Helén Almroth.

De tjänster som I 21 utlyser nu handlar företrädesvis om olika utbildningbefattningar men även om olika chefsbefattningar och handläggartjänster. I rekryteringsarbetet vänder sig I 21 till hela arbetsmarknadsregionen för att locka blivande anställda som vill bo och verka i exempelvis Höga Kusten.

– Vi märker ett stort intresse för våra lediga tjänster från såväl Sollefteå som kringliggande kommuner som till exempel Kramfors med intresserade som vill börja jobba på I 21 i Sollefteå, konstaterar Erik Löfgren, kommunikationschef på I 21 Västernorrlands regemente, och tillägger att flera av officerarna som fått jobb på I 21 i Sollefteå till exempel har valt att bosätta sig i Kramfors kommun.

– Stödet från lokalsamhället i närområdet är mycket värdefullt för oss i arbetet att etablera I 21 Västernorrlands regemente med Jämtlands fältjägarkår i Sollefteå och Östersund.


Bild 1
Nu har de förstasoldaterna till I 21 ryckt in. De kommer att göra 15 månaders värnplikt varav de första månaderna i Boden innan de kommer till Sollefteå respektive Östersund på I 21 Västernorrlands regemente med Jämtlands fältjägarkår.

Bild 2 Ludwig Bjurling, Stockholm, Kristoffer Dingstad, Umeå och Ove Uusmasik-Schyffert, Stockholm, är de första soldaterna som kommer att göra sin värnplikt på I 21 i Sollefteå.

Bild 3
Planen är 100 värnpliktiga på I 21 under utbildningsåret 2022/23 varav 40 i Sollefteå och 60 i Östersund. Nu har de första åtta värnpliktiga ryckt in och gjort sin första skjutövning på I 19 i Boden i väntan på att de ska komma till ”hemförbanden” i Sollefteå och Östersund i sommar.

Foto: Erik Löfgren, Försvarsmakten
