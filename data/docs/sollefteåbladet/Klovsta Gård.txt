Succéstart för motionsridning i Klovsta

I våras bestämde sig Elisabeth Engström och Lennart Bystedt som driver Klovsta Gård att satsa på motionsridning och turridning med islandshästar. Intresset visade sig vara stort så nu väljer de att starta en förening för att kunna utveckla konceptet ytterligare.

– När vi körde igång tänkte vi att vi fick vara glada om det gick att få ihop en enda grupp av motionärer men det blev precis tvärt om, konstaterar Elisabeth som idag håller igång tio olika ridgrupper i olika åldrar och med olika kunskapsnivåer.

– Vi har allt ifrån femåringar som träffar en häst för första gången till seniorer som rider på dagtid. Dessutom har vi haft fler turridningar än vi förväntade oss, särskilt under sommaren.

Tack vare det positiva gensvaret bland hästintresserade i området bestämde sig Elisabeth och Lennart nyligen för att ta ytterligare ett steg för att utveckla verksamheten. 

– Vi har startat islandshästföreningen Sólfari och det är genom den vi kommer att bygga vidare på allt som har med motionsridning, turer och olika aktiviteter att göra. På så sätt blir det lättare att bygga upp en gemenskap tillsammans med våra medlemmar, förklarar Elisabeth och tillägger att uthyrningen av stallplatser och ridhuset forsätter som vanligt.

– Skillnaden är att vi separerar företaget Klovsta Gård och föreningen för att kunna skapa något där alla som vill får var med, allt från våra motionärer till andra hästägare som är intresserade av att göra saker tillsammans. Vi själva brinner förstås lite extra för just islandshästar men det gäller samma för hästarna, alla är välkomna, säger Lennart och berättar att Klovsta Gård numera är godkänd som ridskola.

– Det är också en del i utvecklingen. Dessutom har islandshästar gått från att vara en nischidrott till att få en helt egen gren under Riksidrottsförbundet så nu ser vi fram emot att få samma möjligheter som andra föreningar. Målet för oss är att få ner priset för ungdomar att rida och öppna upp för fler att vara med och då är det en fördel att kunna få tillgång till olika stöd.

Siktet är inställt på att göra mer av allt nästa år. Fler ridgrupper, fler turridningar och gårdens fem egna hästar ska bli fler. Men närmast väntar efterlängtade ridläger under jullovet.

– Det är också något vi vill göra mer av, särskilt när det är lov från skolan. Nu under jul och i början av nästa år har vi flera läger på gång, de flesta platser är redan bokade men det kan ju bli återbud så alla som har ridsugna barn(?) är välkomna att höra av sig, avslutar Elisabeth.


Bildtet: Beror på bilden
