Karate - en träningsform för alla

Allsidigt, utvecklande och att det är en träningsform för alla åldrar. Det är några av anledningarna till att Kent-Erik Nilsson och Roger Eriksson hittills har ägnat över 30 år åt karate. Sedan 2015 driver de dessutom en egen klubb - KenRo Wado Karate - och ser fram emot en ny termin av träning i dojon på Remsle.

– En av de stora fördelarna med karate är att man aldrig blir fullärd, man kan hela tiden utvecklas och lära sig nya saker, säger Kent-Erik som fastnade för karaten i början av 90-talet.

Roger som började ett par år senare instämmer.

– Det är lätt att lära sig grunderna men det finns otroligt många detaljer att finslipa. Känslan när man får allt att stämma samtidigt och tekniken man utför sitter perfekt är fantastisk!

För åtta år sedan bestämde sig de två tränarna för att starta en egen klubb och sedan dess är KenRo Wado Karate en av kampsportsklubbarna som tränar i gymnastiksalen intill Skogsstyrelsen på Remsle.

– Vi är medlem i Svenska karateförbundet och men sedan slutet av förra året är vi också en del av organisationen Kitaguni Wado-kai Karatedo som i sin tur är en förgrening av JKF Wado-kai i Japan, berättar Kent-Erik.

– Det öppnar bland annat för bra kunskapsutbyten och lärorika läger. En kul detalj är dessutom att Pontus Johansson som var med och grundade Kitaguni härom året tränade här i Sollefteå under många år.

Precis som för många andra föreningar tappade KenRo många medlemmar under corona men nu när verksamheten är igång som vanligt igen är siktet inställt på att bli fler igen.

– Det finns en bild av att karate handlar om att slå sönder tegelstenar men det är inget vi håller på med. Däremot ger karate gott om koordination, smidighet, kroppskontroll och styrka, förklarar Roger och tillägger att fallteknik och självförsvar också är färdigheter som man kan ha nytta av i vardagen.

– Vi tränar med varandra men tävlar bara med oss själva om att hela tiden blir bättre. Därför kan alla vara med utifrån sina egna förutsättningar och träna mot sina egna mål.

Många tror att det svarta bältet är det största målet med karate men enligt Kent-Erik och Roger - som innehar fjärde respektive andra graden av svart bälte - är det snarare tvärt om.

– Det finns alltid nya utmaningar så karate är något man kan hålla på med hela livet!

KenRo har precis startat igång vårterminen och tar emot nybörjare som vill prova på karate på måndagar och onsdagar fram till den 8 februari. Mer information finns på klubbens hemsida och Facebook-sida. 


Bildtext: Roger Eriksson, 2:a dan, och Kent-Erik Nilsson, 4:e dan, driver klubben KenRo Wado Karate som tränar i gymnastiksalen vid Skogsstyrelsen på Remsle. 
