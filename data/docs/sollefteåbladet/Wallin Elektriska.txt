Wallins Elektriska (ej spikad rubrik)

När ägaren till företaget som Jonas Wallin var anställd hos började planera för sin pension fick han tips om att starta eget. För snart ett år sedan följde han rådet och driver numera Wallins Elektriska AB.

Det var under en gymnasiepraktik som Jonas fick in en fot hos Ove Svensson på Junsele Elservice och det var även där han spenderade sin lärlingsperiod i samband med gymnasieutbildningen i Bispgården.

– Jag fick lära mig massor om yrket och när utbildningen började närma sig sitt slut erbjöd han mig ett jobb som serviceelektriker, berättar han och förklarar att planen var att Ove skulle hålla igång sitt företag tills Jonas fick sin elbehörighet.

– Det tar fyra år så jag jobbade vidare som anställd i fem år. Sedan gick Ove i pension och då körde jag igång mitt företag. Jag gjorde min sista dag som anställd sista fredagen i maj och körde igång under Wallins Elektriska på måndagen efter.

Sedan dess har det varit fullt upp. Jonas jobbar med det mesta inom branschen och hjälper både privatpersoner och företag med installationer, reparationer och servicejobb inom el men även en del data och säkerhet.

– Hittills har jag hållit mig inom en fem mils radie från Junsele och har knappt haft en lugn stund sen jag körde igång, konstaterar Jonas och lyfter fram bra samarbeten med lokala företag som en del i framgångarna.

– Jag jobbar exempelvis en del med Daniel Åhman i Näsåker. Genom att hjälpas åt kan vi ta på oss större projekt tillsammans. Jag har även haft bra stöd från folk runt om mig för att kunna komma igång med företaget och framför allt har jag Ove att tacka för att jag kom in i branschen på ett bra sätt. 

Målet är att bygga upp ett stabilt företag och ett starkt varumärke.

– Jag trivs bra här i Junsele och gillar att elektrikeryrket är så varierande så jag har valt helt rätt!


Bildtext: Junsele-elektrikern Jonas Wallin trivs som fisken i strömmen med att driva eget företag och ser med spänning fram emot att utveckla Wallins Elektriska AB. Han uppskattar kundkontakten och siktar på att bli den ledande elfirman i Junsele-området.

