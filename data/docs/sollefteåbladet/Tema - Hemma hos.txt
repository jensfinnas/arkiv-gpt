Rogivande växthuskänsla hos Kvarnå Trädgård

Hemtrevligt-tema och skördetider, vad passar då bättre än ett besök hos Kvarnå Trädgård? Så gick tankarna när Sollefteåbladet bjöd in oss själva till gårdsbutiken utanför Junsele på en kopp kaffe och snack om allt från kombinationen glas och gammalt trä till utbyggnader och att skapa en utekänsla inne.

Odlingarna dignar av grönsaker som väntar på att skördas och i växthuset bakom gårdsbutiken hänger tomater i alla möjliga färger och former när Sollefteåbladet rullar in på gården i början av september. Vi slår oss ner i en soffgrupp inne i butiken med varsin udda porslinskopp och blickar ut genom de vågiga gamla fönsterglasen. Solrosodlingen utanför har förvisso haft det tufft i frosten men kommer ändå tjäna sitt syfte väl. 

– Det ska bli en labyrint för barnen att utforska under Eldveckan. Då kommer vi ordna Skrömtjakt i skogen, ungefär som äggjakten till påsk men med spöken och ficklampor, berättar Rasmus Johansson som driver Kvarnå Trädgård med sina föräldrar, Susanne och Roger Johansson.

Även om sommarens högsäsong har passerat finns det gott om planer för hösten. Utöver aktiviteter under Eldveckan är det helgöppet under hösten, soppfestival första helgen i oktober och vinteröppet framåt november, både för den som vill handla mathantverk och passa på att ta en fika i caféet som numera har utökats genom en utbyggnad.

– Vi körde igång gårdsbutiken 2015 men då var vi mer inriktade på plant. Så småningom kom grönsaker och mathantverk in i bilden samtidigt som cafédelen utvecklades och vi började bli ett besöksmål lika mycket som en butik, säger Susanne och berättar att mängden besökare har exploderat under se senaste åren.

– Förra året bestämde vi oss för att bygga ut och precis innan säsongen drog igång i år var utbyggnaden klar. 

Den nya delen rymmer ett 30-tal platser och känns luftig med det höga taket och stora fönster, även de av äldre modell. Utseendemässigt smälter den nya delen in perfekt med den gamla, något som var en viktig del när projektet planerades. 

– Övergången är viktig, vi ville behålla samma känsla som i resten av lokalerna. Nu har vi tre delar, en uteplats där man sitter ute på riktigt, butiken som är lite som att sitta ute men inomhus och den nya delen som är ännu mer inne, förklarar Rasmus som har en tydlig plan för inredningen.

– Vi har ju en stor trädgård utanför så vår grundtanke med inredningen är förstås att skapa en trädgårdskänsla även här inne. Gammaldags, mysigt och grönt är viktiga ingredienser.

De vägvalen märks så snart man kliver in genom dörren. I taket växer det djungelgurka i långa rankor och textilierna i soffan går i mjuka, gröna toner. Både kylskåp och frysar är inklädda i brädor som är så gamla att det växer lavar på dem och alla andra hyllor följer samma tema.

– Det är nåt med gråskalan i gammalt trä som både bidrar med liv och en bra och neutral bakgrund till resten av inredningen. Glas och trä gör sig verkligen bra tillsammans!

Det senare blir extra tydligt i butikens walk in-skafferi där det går att botanisera bland grönsaker och mathantverk som shrub, inläggningar, sylt, marmelader och Kvarnås prisbelönta vinäger. De vackra burkarna sticker verkligen ut mot de grova brädorna och förstärker känslan av hantverk.

– För oss handlar det om att ge kunderna en helhetsupplevelse, från intrycket i lokalerna till smakerna vi levererar. Samtidigt är arbtesmiljön viktig för oss själva också, vi spenderar ju mer tid här än hemma. Då är det viktigt att man trivs och vi har svårt att tänka oss en mer rofyllt plats än i ett växthus!
