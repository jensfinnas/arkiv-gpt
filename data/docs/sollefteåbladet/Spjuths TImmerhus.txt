Duon som håller liv i levande hus

Det finns gott om gamla timmerhus på gårdarna runt om i Sollefteå kommun och intresset för att ta hand om dem ökar. Det märker bland annat Markus Spjuth och Amanda Silveira som jobbar med att laga, renovera, flytta och bygga hus med hjälp av anrika hantverkstekniker.

– Dels verkar det som att intresset för återbruk och byggnadsvård har ökat i samhället men vi märket det framför allt på att vi får in allt fler förfrågningar, säger Markus Spjuth som startade Spjuths Timmerhus 2008.

Det är inte bara i det egna företaget som Markus bygger med timmer. Vintertid jobbar han som timmerman på Östanbäck Timmerhus i Junsele där han framför allt är inriktad på nyproduktion av handtimrade stommar. 

– Timmer är oslagbart! Det är ett levande material som har låg miljöpåverkan, anpassar sig efter årstiderna och kan hålla i århundraden.

En fördel med timmerhus är att det går att byta ut delar om det skulle behövas, något som knappast går att göra på ett vanligt hus. Med dagens moderna verktyg behöver det dessutom inte vara något jätteprojekt att exempelvis räta upp en grund eller byta ut en eller flera stockar.

– Vi jobbar exempelvis med pneumatiska kuddar för att lyfta stommar. De kan lyfta upp till 39 ton och är mycket smidigare än att använda domkrafter, säger Amanda Silveira, sambo med Markus och sedan början av året även kollega i företaget.

– Jag har alltid gillat att arbeta praktiskt och har jobbat med lite av varje. Precis som Markus gillar jag att bygga saker och vi har renoverat mycket tillsammans. Därför bestämde jag mig för att gå som lärling hos Markus och satsa fullt ut på det här yrket.

Paret utgår från Skogsnäs men åtar sig uppdrag runtom i hela kommunen. För att tydliggöra vilket område de vänder sig till byter de inom kort namn på sitt företag till Sollefteå Timmerhus. De kan både leverera nyproducerade timmerstommar och hjälpa till med det mesta som har med renovering och reparationer av timmerhus att göra.

– Även om timmerhus ofta är bra på att stå emot tidens tand så kan det uppstå problem som behöver åtgärdas. En grund som har gått sönder eller en stock som ruttnar kan påverka hela stommen, konstaterar Markus och tipsar alla som har ett timmerhus om att inte vänta för länge med eventuella reparationer.

– Om man tar tag i dem tidigt kan det ofta räcka med mindre åtgärder än man tror. Vi kommer gärna ut och gör en bedömning!

Bildtext: Amanda Silveira och Markus Spjuth jobbar med det mesta som har med timmerhus att göra i företaget som tidigare hette Spjuths Timmerhus men snart kommer att byta namn till Sollefteå Timmerhus.
