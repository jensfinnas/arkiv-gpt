I folkbildningens tjänst

Med slopade restriktioner och ett klart bättre pandemiläge ökar efterfrågan på arrangemang, kurser och möten. Därför har Studieförbundet Vuxenskolan stärkt upp organisationen i Västernorrland och står redo att bidra till folkbildning, utveckling och nya kunskaper.

Studieförbund är organisationer som ägnar sig åt folkbildning genom studiecirklar, mötesserier, projekt och evenemang med det gemensamma målet att deltagarna ska få mer kunskap.

– Man kan säga att vi är länken mellan dig och ditt intresse. Oavsett om du skulle vilja lära dig något helt nytt eller bli bättre på något du redan håller på med kan vi hjälpa till med exempelvis lokaler, ledare, utbildningsmaterial, arrangemang och så vidare, förklarar Fredrik Lockner som är en av tre nyanställda hos Studieförbundet Vuxenskolan.

– Dels arrangerar vi egna kurser inom många olika områden, allt från klassiker som jägarexamen och motorsågskörkort till biodling, silversmide och spanska för nybörjare. Men den som är intresserad av något särskilt kan även höra av sig till oss för att få hjälp att starta en studiecirkel.

En studiecirkel innebär en grupp personer som delar ett intresse och vill lära sig mer om det. Antingen kan någon ur gruppen vara ledare eller så hjälper studieförbundet till att hitta någon som kan hålla i cirkeln.

– Det räcker med tre deltagare och minst tre träffar för att det ska gå att köra igång. En cirkel kan vara allt från några som vill lära sig tova till ett band eller en bokcirkel, säger Fredrik som framför allt jobbar med området musik och kultur.

– Mina nyanställda kollegor Christina Larsson och Agneta Johansson är inriktade mot äldre och folkhälsa respektive det vi kallar MOSO - medlems- och samverkande organisationer. 

Studieförbundet Vuxenskolan har verksamhet i hela Västernorrland så Fredrik och hans kollegor åker runt mellan de olika orterna och finns på plats baserat på vad som är på gång. I Sollefteå håller SV till på Majoren.

– Här har vi lokaler för möten och cirklar plus att vi brukar vara inblandade i olika evenemang och arrangerar föreläsningar. Vi har ett välfyllt program på vår hemsida men nu när restriktionerna är borta vill vi ha ännu mer verksamhet, därför tycker jag att alla som går och funderar på att lära sig något nytt ska höra av sig till oss!


Bildtext: Delar av Studieförbundet Vuxenskolan i Västernorrland. Från vänster, Fredrik Lockner, Christina Larsson, Lena Engberg, Emelie Berggren och Agneta Johansson.

