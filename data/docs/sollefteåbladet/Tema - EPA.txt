EPA - mer än ett fordon

Att köra EPA - eller A-traktor som är den korrekta benämningen enligt Transportstyrelsen - fortsätter att blir allt vanligare bland ungdomar. Sollefteåbladet tog ett snack med Elin Bohlin, 16 år, om EPA-livet i samband med en EPA-dag hos Etek Fordonsservice.

Hur kommer det sig att du kör EPA?

Jag har alltid älskat bilar och visste redan när jag var i 12-årsåldern att jag ville köra EPA. Min pappa är mekaniker så bilintresset kommer nog delvis från honom. För mig är EPA:n framför allt ett transportmedel men jag gillar även kulturen och gemenskapen som finns bland alla som kör EPA.

Behöver man kunna mycket om bilar för att köra EPA?

Man behöver absolut inte vara proffs men det underlättar om man har grundläggande koll på motorer. Jag går Fordonsprogrammet och har haft intresset för att skruva i bilar länge men det finns många som kör EPA som inte är intresserade av den delen också.

Vad kör du?

Jag kör en Volvo XC70 som är hastighetsbegränsad genom nåt som heter H-reg. Det gör att man inte kan köra snabbare än 30 km/h. Eftersom jag inte får ha några passagerare bak är dörrar och bagagelucka låsta och jag har byggt en vägg mellan fram- och baksätet. I bagageutrymmet finns det däremot gott om plats för ljudsystem. Jag älskar musik så det är klart man vill ha bra ljud är man kör EPA.

Vad är det som lockar med EPA-livsstilen?

Det finns en stor gemenskap bland alla som kör. Nu är det tyvärr lite för dyrt att tanka för att jag ska kunna köra så mycket jag vill men en vanlig kväll ute brukar det alltid gå att träffa folk med samma intresse på någon av de större parkeringarna. Vi parkerar oftast i rad bredvid varandra och pratar, spelar musik och så vidare. 

Vi måste ändå snacka om det här med Lasse Stefanz. Gillar alla som kör EPA dem?

Nej, verkligen inte. Men jag tror att mycket av inspirationen bakom EPA-kulturen kommer från cruising och bilträffar för ”riktiga” bilar och där är det inte ovanligt med dansbandsmusik. 

Förr i tiden såg man sällan tjejer köra EPA men det verkar ha ändrats?

Jag tror att det alltid har funnits tjejer som är intresserade av bilar och motorer men att de inte vågade visa det eftersom det ansågs vara nåt som bara killar höll på med. Nu är det andra tider och alla som vill är välkomna i EPA-gemenskapen!

