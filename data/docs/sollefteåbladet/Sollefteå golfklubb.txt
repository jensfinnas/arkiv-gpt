En bättre spelupplevelse

Sollefteåbladet tar ett snack med Lars Hallin, ordförande i Sollefteå Golfklubb, vilka planer som finns och hur tankarna går såhär inför säsongen. Golfklubben som är belägen i Österforse är väl etablerad med sina ca 500 medlemmar och över 2000 gästspelare varje år.

Golfklubbarna är några av de föreningar som inte led under pandemin, snarare det motsatta. Många klubbar ökade på medlemsantalet under pandemin, något som även Sollefteå Golfklubb märkt av.

– Ja vi fick en hel del nya medlemmar, även yngre, under pandemin. Det är såklart jätteroligt då det är ett återkommande arbete att få in yngre i golfsporten. Nu i början av säsongen startar vi upp en nybörjarkurs och ett nytt upplägg är att varje spelare tilldelas en fadder, vilket vi tror ska förenkla inlärningen, berättar Lars.

De har planerat in fem stycken nybörjarkurser den här säsongen och den första startar i slutet av maj. Nu under våren har det varit fullt upp med arbetet för att få banan i fint skick.

– Vi har avverkat en del skog och nu tas det om hand och gräsfrön sås. Det är också några hål och ojämnheter som jämnats till. Vi har arbetat fram en handlingsplan på tre år framåt i ett projekt tillsammans med Svenska Golfförbundet, projektet heter ”Bättre Spelupplevelse”. Grunden i projektet är att alla ska ha roligt och trivas när de spelar golf, det är dock vädret och resurserna som avgör hur mycket vi hinner med den här våren.

Första tävlingen på klubben går av stapeln den 28 maj, därefter blir det en fyrmanna tävling i juni och sedan deras största evenemang Golfveckan i juli.

– Den årliga Golfveckan är vår största satsning med tävlingar åtta dagar i rad. Det är mycket arbete kring bana och driving range, personalen och inte minst de ideella insatserna är ovärderliga för att allt ska flyta på bra, avslutar Lars.




