Dags att kora årets skäggvinnare

Det drar ihop sig till mästerskap av det hårigare slaget. Den 26 november går Norrländska skäggmästerskapen av stapeln på Old Oak, en tillställning som handlar lika mycket om gemenskap och bra stämning som ansiktsbehåring.

Olika varianter av skäggtävlingar i november har varit ett återkommande inslag hos Old Oak sedan 2016 men det här är andra året som evenemanget genomförs i sin nuvarande form. 

– Förra året blev helt klart en succé så planen för i år är mer av allt helt enkelt, säger Ulf Lundin som håller i trådarna tillsammans med Niklas Blomqvist.

– Vi arrangerar Norrländska skäggmästerskapen tillsammans med Old Oak och Style It som båda ger oss fria tyglar. Eftersom jag och Niklas är bra på att spåra ur tillsammans kommer det bli en riktigt bra dag och kväll!

Trots namnet handlar Norrländska skäggmästerskapen mer om gemenskap och att ha kul tillsammans än själva tävlingen. Dagen börjar med gemensam lunch och skäggstyling hos Style It som i år har bjudit in två gästbarberare från Granlo Herrfrisering i Sundsvall och Kaj Barbershop i Härnösand. 

– Därefter går vi tillbaka till Eken där det bland annat kommer finnas mycket gott att äta och dricka, en tatuerare, livemusik med Pajala Sunrise och allmänt trevlig stämning, säger Niklas som understryker att skägg absolut inte är ett krav för att vara med på kvällen.

– Det är bara om man vill vara med och tävla som det kan vara bra att ha skägg, utöver det är det en kväll för alla oavsett hårväxt. 

Under kvällen kommer vinnare att koras i kategorierna Bästa Skägg, Bästa Mustasch, Bästa Silverfox, Längst resväg till evenemanget och förmodligen fler överraskningskategorier.

– För den som vill tävla är det föranmälan som gäller, all information finns att hitta via våra kanaler i sociala medier, förklarar Niklas och tillägger att alla skägg kan vinna.

– Det är en tävling om bästa skägg, inte längsta!

Förra årets mästerskap lockade besökare både från närområdet och mer långväga, något arrangörerna hoppas kunna fortsätta göra i år.

– Förra året hade vi skäggentusiaster från bland annat Luleå och Göteborg här. Vi vet att många ser fram emot årets mästerskap så allt pekar på att det kommer bli en riktigt bra kväll, konstaterar David Eklöf som driver Old Oak.

Bildtext: Ulf Lundin, David Eklöf och Niklas Blomqvist ser fram emot årets upplaga av Norrländska skäggmästerskapen som går av stapeln på Old Oak den 26 november.
