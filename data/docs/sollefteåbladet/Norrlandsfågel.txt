Norrlandsfågel har landat i Solleftåebutikerna

I våras berättade vi på Sollefteåbladet om Norrlandsfågel, Edseleföretaget som då var i slutskedet av sin långa process mot att starta Norrlands första och enda året runt-slaktkycklingproduktion. För några veckor sedan anlände de första leveranserna till lokala butiker och nu går det att få tag på lokalproducerad kyckling i Västernorrland, Jämtland och Gävleborg.

Vägen från idé till leverans har varit både lång och invecklad. Ursprungsplanen om att inrikta verksamheten mot uppfödning växte till att innefatta både kläckeri till slakteri och allt däremellan.

– Vi insåg att det inte gick att göra på något annat sätt för att uppfylla kraven som finns kring transporter av djur och kött, konstaterar Larz Hansson som driver företaget tillsammans med Emelie Häggblom.

– Projektet blev definitivt större än vi tänkte från början men nu har vi en anläggning på plats där vi inte har kompromissat med våra tankar om hållbarhet, omtanke om djuren och utveckling av landsbygden. 

Norrlandsfågel är en småskalig aktör i en bransch med många stora drakar. Målet har redan från början varit att vara ett Norrländskt komplement som på sikt ska finnas i butiker runtom i hela Norrland. Ett första steg mot det målet togs i Sollefteå och Örnsköldsvik då de första frysbilarna rullade mot butikerna och sedan dess har företagets produkter hunnit sprida sig runtom i Västernorrland och angränsande län.

– Vi jobbar tillsammans med vår grossist Västernorrlandsgården och håller som bäst på att utöka listan över butiker som har vår kyckling i sortimentet. I Sollefteå kommun finns vi hittills hos Ica Kvantum Sollefteå, Ica Långsele och Ica Ramsele. Snart finns vi hos Handlarn i Resele och ICA i Edsele också, listan växer för varje dag. säger Emilie.

Bildtext: Nu börjar lokalproducerad kyckling från Norrlandsfågel i Edsele att dyka upp på hyllorna i butiker runt om i Sollefteå kommun, exempelvis hos ICA Kvantum i Sollefteå där företaget nyligen var på plats för att berätta om sina produkter.
