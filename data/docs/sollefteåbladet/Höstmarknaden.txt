Höstens höjdpunkt för marknadsfantaster

Sollefteå Höstmarknad är tillbaka för 31:a gången, den här gången mellan lördag 14 och söndag 15 oktober. I vanlig ordning är det körplanen vid Västra Skogen som gäller och enligt arrangören ser förutsättningarna för årets marknad riktigt bra ut.

– Vi hade ett 80-tal knallar bokade redan en månad innan marknaden så det bådar gott för ett brett utbud, konstaterar marknadsgeneral Sven Fors från Sollefteå GIF Backhopparna som står bakom evenemanget.

– Det innebär att vi minst har 500 meter utställningsområde men med största sannolikhet ännu mer. 

Precis som vanligt utlovas goda fyndmöjligheter bland knallarna som säljer allt från hantverk och lokalproducerad mat till kläder, godis, leksaker och mycket mer.

För den som blir hungrig finns det också mycket att välja mellan. Arrangören själv har både grillar igång och ett serveringstält med fikaförsäljning plus att flera av knallarna också erbjuder ätbarheten av alla de slag. 

– Munkar brukar exempelvis vara populärt men det kommer även att finnas exempelvis langos och thaimat. Något för alla smaker helt enkelt!

Utöver mat och shopping hör det till med olika aktiviteter under höstmarknaden, i synnerhet för barnen. Bland annat kommer det finnas en hoppborg, möjlighet till ponnyridning och lite annat smått och gott.

– Höstmarknaden är en höjdpunkt för många och brukar både locka Sollefteåbor och mer långväga gäster. Det blir lika mycket ett tillfälle att träffa folk och umgås som att handla. Har vi dessutom tur med vädret blir det en riktig folkfest, avslutar Sven.

Bildtext: Mellan den 14-15 oktober arrangerar Sollefteå GIF Backhopparna årets höstmarknad på körplanen vid Västra Skogen.
