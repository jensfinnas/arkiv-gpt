Snart start för lyckad utbildning

I början av hösten drar en lärlingsutbildning inom service och försäljning igång i Reveljens regi. Tack vare få behörighetskrav och stor anpassningsbarhet kan utbildningen vara en bra väg ut i arbetslivet.

I år är det fjärde gången lärlingsutbildningen kör igång och hittills har den haft ett ovanligt lyckat utfall i form av övergång till arbete.

– Runt 80% av de som har gått utbildningen har anställning idag, det är vi otroligt nöjda med, konstaterar Anders Molin som är ansvarig för utbildningen och berättar att huvudmålet för deltagarna är att bli anställningsbara.

– Fokus ligger på att lära sig yrken, språk och hur det fungerar i arbetslivet. Det är en utbildning för alla oavsett bakgrund och erfarenhet men om man inte har svenska som modersmål är godkända betyg i Svenska för invandrare det enda behörighetskravet, i övrigt är det viljan att jobba som är viktigast. 

En som var med i första omgången som utbildningen genomfördes är Wali Mohsini. Han kom från Afghanistan till Sverige som ensamkommande 17-åring och kom in på lärlingsutbildningen efter att ha gått gymnasiet i Sollefteå.

– Utan kontakter och arbetslivserfarenhet är det väldigt svårt att få jobb. Genom utbildningen gjorde jag praktik hos ICA Nära Långsele i 35 veckor, sedan fick jag sommarjobb och nu är jag fast anställd sedan två år tillbaka, säger han och berättar att han tack vare jobbet nu kan bygga upp ett nytt liv i Sollefteå.

– Jag har både köpt lägenhet och en bil som jag kan använda för att övningsköra. På jobbet har jag fått nya vänner och jag blir bättre på svenska hela tiden så jag trivs jättebra. Mitt tips till den som ska gå utbildningen är att alltid komma i tid och att visa intresse för uppgifterna.

Även arbetsgivaren ser positivt på utbildningen.

– Vi har ett mycket bra samarbete med Anders och att få möjligheten att lära känna praktkanterna och lära upp dem under lång tid har varit en stor fördel, säger Carina Lampinen som är handlare på ICA Nära Långsele.

Anders ser fram emot att starta upp årets omgång och att lära känna sina elever, något som han ser som avgörande för att kunna matcha dem med praktikplatserna han samarbetar med. 

– Antagningen är öppen till kursstart som är den 11 september och det är via Reveljen man ansöker. Tanken med utbildningen är att den ska vara ett alternativ för de som av olika anledningar står långt från arbetsmarknaden. På sätt och vis är jag både lärare och coach för eleverna och jobbar individuellt med dem mot målet att komma ut i jobb.


Bildtext: För tre år sedan gick Wali Moshini (t.v.) en lärlingsutbildning mot service och försäljning som Anders Molin (t.h.) är ansvarig för. Numera stortrivs han som anställd på ICA Nära Långsele och rekommenderar andra som vill komma ut i arbetslivet att söka in till utbildningen.


