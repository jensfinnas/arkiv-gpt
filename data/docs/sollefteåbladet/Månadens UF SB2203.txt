Månadens UF - Second Hand UF

När Emma Stenslökken startade UF-företag valde hon en lösning som både bidrar till hållbarhet och ser till att hålla hennes garderob rensad. Genom Second Hand UF säljer hon nämligen ut sina egna - och andras - begagnade kläder och prylar.

Emma går tredje året på Handels- och administrationsprogrammet på GB-skolan. Hon provade sina vingar som UF-företagare redan i tvåan så inför sista året bestämde hon sig för att utnyttja sina erfarenheter i ett nytt företag.

– Jag ville hitta något som inte kräver att man köper in stora lager eller många timmar av tillverkning. Eftersom jag har massor av kläder hemma kom jag på att ett företag inriktat på second hand-försäljning skulle vara en bra lösning.

I höstas föddes Second Hand UF. För att bredda sortimentet säljer Emma inte bara sina egna kläder utan även sånt som syskon och vänner vill bli av med.

– På så sätt kan fler hitta något som passar. Jag brukar börja med att lägga upp varor på företagets Instagram-konto, om det inte säljs där så provar jag Facebook Marketplace eller loppisen under Näbbar & Klor, förklarar Emma som ser många fördelar med att handla second hand.

– Dels är det ju bra för miljön om vi återanvänder saker istället för att kasta bort dem. En annan del är att vissa inte vill eller kan lägga så mycket pengar på kläder, då är det bra om det går att köpa begagnat. Därför ser jag till att hålla låga priser.

Leverans sker med allt från post till avhämtning eller avlämning på avtalad plats.

– Hittills har det rullat på bra, varje försäljning ger inte så stora intäkter men å andra sidan slipper jag risken med att bygga upp ett lager. Framför allt är det kul att känna på hur det är att driva företag och få en inblick i hur allt runtomkring själva försäljningen fungerar!

Bildtext: Emma Stenslökken säljer begagnade kläder och prylar i sitt företag Second Hand UF som bland annat finns på Instagram under @secondhand_uf.



