Skaffa vårdkompetens på distans

Vård och omsorg är inte bara ett väldigt brett yrkesområde, det finns dessutom massor av jobb och utvecklingsmöjligheter inom vården. Det som krävs är rätt kompetens och för dem som vill utbilda sig finns det numera distansutbildningar till både sjuksköterska och arbetsterapeut att gå utan att behöva flytta för sina studier.

Sjuksköterskeutbildningen arrangeras av Reveljen i samarbete med Mittuniversitetet och startar upp till hösten. Totalt finns det åtta platser på utbildningen som pågår under tre år. Under utbildningen ingår praktik i form av VFU, verksamhetsförlagd utbildning, och tack vare ett nära samarbete mellan Sollefteå kommun och Region Västernorrland finns det förberedda platser för att praktiken ska kunna genomföras lokalt.

– På så sätt får studenterna möjlighet att prova många olika delar av vårdyrket och samtidigt se vilka olika inriktningar och karriärmöjligheter som finns här i Sollefteå, förklarar Agneta Norlander, Regionens områdesdirektör för Närsjukvårdsområde Väster.

– Det finns verkligen alla möjligheter att växa och utvecklas inom vårdyrket här, både kommunalt och regionalt, tillägger Ann-Katrin Lundin, socialchef på Sollefteå kommun.

– Jag tycker definitivt att man ska passa på att söka till utbildningen om man är intresserad av att jobba med människor och vill ha ett spännande och givande yrke som det alltid kommer finnas jobb inom.

Inom vården finns det också stor efterfrågan på arbetsterapeuter, en kompetens som också går att skaffa sig på distans, bland annat genom Umeå universitet.

– Som arbetsterapeut finns det väldigt många olika inriktningar att jobba med. Den gemensamma nämnaren är att yrket handlar om att bidra till att människor kan skapa en meningsfull vardag och att stötta personer som av olika anledningar har utmaningar i sina liv, exempelis på grund av sjukdomar, funktionsnedsättningar och sociala förhållanden, förklarar Ulla Nygren som är studierektor på Umeå universitet.

– Inför hösten finns det 45 platser på distansutbildningen som pågår under tre år. Som färdigutbildad arbetsterapeut finns det massor av jobbmöjligheter runt om i landet, bland annat i Sollefteå.

Gemensamt för båda utbildningar är att sista ansökningsdag är den 17 april och Reveljens studie- och yrkesvägledare finns redo att svara på frågor och hjälpa till att guida blivande studenter genom ansökningsprocessen.

Bildtext: 



