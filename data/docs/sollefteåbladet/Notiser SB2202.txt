Skoterträff i Resele
Den 26 februari arrangerar Remsle Lanthandel skoterträff mellan klockan 11.00 och 14.00. Ung som gammal är välkommen med eller utan skoter till träffen som håller till utanför lanthandeln mitt i Resele centrum. För den som är hungrig finns det både fika och en värmande hjortgryta att köpa på plats. 

Bandburen Drive In i Imnäs
Imnäs Barbeque - tidigare Grillat i Imnäs - följer upp förra årets sportlovssuccé med skoter-drive in både den 5 och 12 mars. Mellan 11.30 och 16.00 är både skoterburna och de som tar sig fram på annat sätt välkomna att svänga förbi Imnäs för en burgare eller något annat gott från grillen. En välsmakande start på vårvintern med andra ord!

Vinterfika i Backsjön
Även i Backsjön finns det bra möjligheter till vintriga upplevelser för skoteråkare och andra vinterentusiaster. Vintercaféet på Farm Backsjön har öppet varje lördag och söndag mellan klockan 11.00 och 14.00 ända till slutet av mars. 

Utöver varma drycker, fika och lunch till försäljning finns det både hundar, åsnor och härligt vintriga omgivningar att uppleva i Backsjön.


Äntligen evenemang!
I och med att coronarestriktionerna lättade i början av februari ser det genast mycket ljusare ut för alla som har saknat evenemang och festivaler. Flera efterlängtade hållpunkter under Sollefteå-året har bekräftats bli av - underförutsättning att det inte blir något bakslag som gör att restriktionerna kommer tillbaka - och förhoppningsvis tillkommer ännu fler datum att hålla koll på under våren.

Här är några av evenemangen som gått ut med att de blir av under 2022:

Företagsmässan 6-7 maj (Går av stapeln i Kramfors den här gången)
Matstafetten 9 maj
Sollefteåkalaset 28 maj
Urkult 4-7 augusti
Lastbilsträffen i mitten av september


Flygande tigrar i hoppbacken
Backhoppningen har fått ett uppsving i Sollefteå under det senaste året, mycket tack vare prova på-tillfällen som arrangerades under förra säsongen. Nu är det även dags för tävling i Hallstabergets fina backhoppningsanläggning. Helgen vecka 10, alltså 12 och 13 mar, arrangerar Sollefteå GIF Backhopparna ungdomstävlingen Flying Tigers.

– Det är en rekryteringstävling som ger nya hoppare en möjlighet att uppleva tävlingsmomentet och träffa deltagare från andra klubbar. Vi kommer ha tävlande i åldrar från 5 år upp till 13-14-åringar, säger ordförande Jerker Dewall och tillägger att hemmaklubben siktar på att ha 15 startande med i tävlingen.

Tävlingshelgen inleds med nordisk kombination, alltså hoppning på förmiddagen och längdskidåkning på eftermiddagen, på lördagen och därefter ren hoppningstävling på söndagen.  I och med det breda spannet av åldrar bland deltagarna genomförs tävlingarna i allt från de allra minsta backarna upp till 30-metersbacken.

– Det är förstås extra kul att tävla inför en stor publik så alla som har lust att komma och heja på är välkomna, vi kör igång vid klockan båda dagar.

5 stjärnor
Den här gången passar vi på att hylla klass 5 på Resele skola som är en av åtta klasser från länet som kommer att tävla i Vi i femman. Tävlingen avgörs under två veckor med kvartsfinaler under vecka 12 och semifinaler samt lokal final vecka 13. Vi på Sollefteåbladet håller förstås tummarna för att vi får se Reselefemmorna i finalen!
