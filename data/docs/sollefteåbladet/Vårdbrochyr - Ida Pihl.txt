Ida Pihl
Enhetschef, Solgården
Sollefteå kommun

Vad jobbar du med?
Jag leder och fördelar arbetet för Solgårdens särskilda boende och nattpersonalen plus att jag även är inblandad i översynen av den dagliga verksamheten i huset. Det handlar om allt från verksamhetsutveckling till kvalitetsarbete patientsäkerhet, med andra ord är mitt uppdrag att jobba för att allt ska fungera så bra som möjligt för både brukare och personal.

Jag får hålla många bollar i luften och har mycket kontakt med andra delar av vården inom både kommunen och regionen. Det är en stor fördel att det är så korta avstånd mellan alla aktörer, både fysiskt och organisatoriskt. Att jag har nära till kompetenta kollegor är otroligt värdefullt oavsett om det gäller ledningsfrågor inom kommunen eller om det uppstår situationer där vi behöver stöd från exempelvis Vårdhygien regionen.

Hur ser din väg in i vårdyrket ut?
Jag gick Omvårdnadsprogrammet på gymnasiet och jobbade som undersköterska i 15 år, bland annat inom Hemtjänsten på Hågesta. För tre år sedan fick jag chansen att prova på jobbet som enhetschef i samband med ett vikariat och sedan dess är jag kvar. Det var nervöst att ta steget till en ledningsroll men tack vare bra stöd från mina chefer och att jag har fått gå en ledarskapsutbildning så har det funkat jättebra!

Hur trivs du i Sollefteå?
Jag och min familj bor i Österås strax utanför stan, precis lagom avstånd för att det ska kännas lantligt men samtidigt är det nära till jobbet. Med tre barn och snart en valp i huset är det alltid fullt upp. 

Arbetsmässigt så gillar jag gemenskapen och att få jobba med så duktiga medarbetare. Varje dag bjuder på nya utmaningar som vi tar oss an tillsammans!
