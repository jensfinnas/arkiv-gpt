Visst nappar det i Resele

Intresset för friluftsliv ökar och allt fler väljer att spendera mer tid i naturen. Några som vill ta tillvara på det är Resele Fiskevårdsområde som jobbar hårt för att göra det enkelt att ta sig ut på fisketur. Leif Johansson som är ordförande i föreningen sammanfattar det hela:
– Kombinationen av rofylld naturupplevelse och action är oslagbar - man mår bra när det nappar!

Resele är ett av 32 fiskevårdsområden i Sollefteå kommun och bildades 1993. Föreningen består av ett 30-tal fiskerättsägare som genom styrelsen i Resele FVO jobbar med att vårda och utveckla fiskemöjligheterna i Ångermanälven och de många sjöar och tjärnar som finns i området.

– Det finns många fiskare häromkring men fisket är också väldigt betydelsefullt för turismen, konstaterar Leif och nämner att exempelvis gäddfiske är något som har ökat på senare tid.

För att inspirera en utveckling av detta planerar Resele FVO att arrangera en gäddfisketävling med båt under försommaren.

– Vi har gott om gädda och fin abborre i våra sjöar och Resele FVO erbjuder sedan flera år tillbaka guidade fisketurer i samarbete med Projekt Resele Turism som är en del av Höga Kusten Inland. 

Föreningen planterar in röding och regnbåge i tre av sjöarna varje år. I de sjöarna krävs fiskekort men i övriga vattendrag är det gratis att fiska. I augusti finns det även möjlighet att fiska kräftor i älven.

– Då behöver man köpa ett speciellt fiskekort men då ingår även lån av burar.

Fiskekort köper man via Resele FVO. För enkelhetens skull har föreningen satt upp skyltar med länkar för Swish-betalning vid sjöarna som kräver fiskekort men det går även att lösa via fiskekort.se.

– Där samlar vi all information om vad man kan fiska var och så vidare. Vi har även en grupp på Facebook där man kan få tips och råd.

Tillgänglighet är också en viktig del av Resele FVO:s arbete. Bland annat har föreningen nyligen färdigställt stora tillgänghetsanpassningar vid Sels-Stensjön.

– Det har tagit drygt två år att färdigställa men nu är vi ett av kommunens sju tillgänglighetsanpassade fiskevårdsområden. Nu har vi en fin och stabil brygga, handikapptoalett, ett nytt vindskydd och väg hela vägen från parkeringen till vattnet.

Såhär års är det fiske på isen som gäller och den 20 mars är det dags för Selsjö-nappet, Resele FVO:s pimpeltävling som går av stapeln på Selsjön.

– Det blir en härlig dag på isen med tävlingar för både barn och vuxna, fina penningpriser, utlottningar och servering av nygrillade hamburgare. Ett ypperligt tillfälle att komma ut och njuta av naturen och fisket som Resele har att erbjuda!





