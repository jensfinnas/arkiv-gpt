Ett hekto positiv läsning, tack! 

För ett tag sen fick jag för mig att räkna ut hur många nummer av Sollefteåbladet jag har varit med och producerat. Det visade sig att det här numret - nummer 17 2022 - är mitt hundrade! 

Den insikten fick mig i sin tur att räkna lite mer och med några grova avrundningar och snittberäkningar kom jag fram till att jag hittills har levererat ungefär 1700 texter eller sammanlagt runt 3 600 000 tecken till Sollefteåbladet sedan jag anslöt till ADC Media hösten 2015. 

Nu ska man väl för det första ta alla beräkningar som har utförts av undertecknad med en stor nypa salt och framför allt är varken antalet nummer eller tecken någon bedrift i sig, det är ju liksom vad det här jobbet går ut på. Det jag däremot började reflektera över är den outsinliga mängden positiva saker det finns att skriva om i Sollefteå. 

Trots de tusentals nedslag vi har gjort runt om i kommunen sedan vi tog över tidningen 20XX så finns det alltid mer att lyfta fram. Företag startas och utvecklas, eldsjälar med enormt engagemang, kända och mindre kända profiler som har nåt att berätta. Det arrangeras både stora och små evenemang, föreningar blomstrar och det fylls på med hemvändare och inflyttare att prata med.

Visst, allt är inte perfekt, det finns det nog ingenstans som är. När vi flyttade hem till Sollefteå för tio år sedan var det många som undrade varför. Då var det mycket som pekade nedåt häromkring men vi valde att se världen genom de positiva glasögonen och det är precis det som vi väljer att göra på Sollefteåbladet också. 

Jag vill nog påstå att vi har blivit fler och fler som gör det under åren som gått. Genom att se möjligheterna och lyfta de bra sidorna av vår hembygd både med varandra och besökare kan vi alla hjälpa till att hålla igång den positiva spiral som Sollefteå kommun är inne i nu. Jag ser definitivt fram emot att göra det i form av många miljoner tecken till här framöver!


Bildtext: Sollefteåbladets Fredrik Modin reflekterar över sina senaste 100 nummer av tidningen och fördelen med att se världen från den ljusa sidan.



