Bra förutsättningar för ännu en succésäsong

Höga Kusten fortsätter locka besökare från när och fjärran. I år är dessutom evenemangskalendern åter välfylld, något som också bidrar med besöksanledningar i området.

– Det ser riktigt bra ut, konstaterar Mia Karlsson, VD för Höga Kusten Destinationsutveckling, och hänvisar till bokningsläget hos entreprenörer som erbjuder boende i Höga Kusten och söktrafik på hogakusten.com.

– Vi har en produkt som lockar och många längtar till Höga Kusten, det ser vi bland annat på mängder kontakter via våra olika kanaler. Hemsidan hade exempelvis runt 475 000 besökare under förra året.

En av kanalerna som ökar mest är Höga Kusten-appen som lanserades 2020 och bara ifjol sommar laddades ner drygt 20 000 gånger. Den speglar informationen som finns på hogakusten.com och samlar bland annat evenemang i de fyra Höga Kusten-kommunerna.

– Det viktiga att tänka på som entreprenör eller arrangör är att skicka in information om evenemangen till oss. Det gör man enklast via en länk längst ner på sidan och vi svarar gärna på frågor och hjälper till när det behövs.

Utöver hemsidan är InfoPoints ute på turisttäta platser och den ambulerande turistinformationen välbesökta källor till inspiration bland besökarna. Men en av de absolut viktigaste kanalerna är enligt Mia alla som bor i Höga Kusten.

– Tips och förslag på smultronställen från lokalbefolkningen är oslagbart för att höja upplevelsen för besökare ytterligare. Vi kan alla vara goda ambassadörer och agera turistbyrå så se till att ha några lokala Höga Kusten-favoriter redo i bakhuvudet om frågan skulle dyka upp!




