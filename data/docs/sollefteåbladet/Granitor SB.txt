Granitor satsar stenhårt i Ådalen

I början av 2020 etablerade sig elföretaget Midroc i Sollefteå. Nu drygt två år senare har företaget även kontor i Kramfors och Härnösand men går numera under namnet Granitor.
– Namnet är nytt men vi är precis samma gäng som tidigare, understryker avdelningschef Jens Norén.

Granitor - tidigare Midroc - är en stor aktör inom allt från el och teknik till fastighetsförvaltning, industriautomation och avancerad mekanik. Namnbytet gjordes i och med förändringar av ägarförhållandena i bolaget men utöver nytt namn och logotyp innebär det ingen skillnad för kunderna.

– Vi här i Ådalen är en del av Granitor Electro och är inriktade mot elinstallation och service, säkerhet och hissar, berättar Jens som startade upp verksamheten i januari 2020.

– Sedan dess har det hänt mycket på kort tid. Först vann upphandlingen av avtalet med Sollefteå kommun och inte långt senare fick vi även avtal med Kramfors kommun och startade upp ett kontor där.

I februari förra året flyttades ansvaret för Härnösandsområdet över från Granitor i Sundsvall till det som numera är Granitor Ådalen. Verksamheten har idag 12 anställda plus Jens som leder arbetet på alla tre orter.

– Utöver kommunerna jobbar vi bland annat med olika lokala fastighetsbolag och andra företagskunder. Fördelen med Granitor är att vi har det stora bolagets resurser och specialistkompetens i ryggen men samtidigt är vi det lilla lokala företaget där vi styr vårt arbete själva, sammanfattar han.

– Vi samarbetar mycket med andra lokala aktörer, både inom vår egen bransch och andra delar av byggbranschen. I och med att det är så mycket på gång i kommunen just nu så är det verkligen ingen brist på jobb, snarare tvärt om. Flaskhalsen just nu är brist på arbetskraft med rätt kompetens så vi hoppas att den medvind som råder kommer generera inflyttning och fler elektriker i området!

Bildtext: Jens Norén är avdelningschef för el- och teknikföretaget Granitor Ådalen som växer i Kramfors, Sollefteå och Härnösand.
