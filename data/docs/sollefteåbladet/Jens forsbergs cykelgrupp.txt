En folkrörelse på två hjul

Att cykla mountainbike är både bra träning och kul men att cykla tillsammans är ännu roligare. Ungefär så resonerade handbollstränaren Jens Forsberg när han började köra cykling med sina lag för att variera konditionsträningen för ett par år sedan. Sedan dess har träningarna växt till ett helt eget fenomen som idag samlar en stor skara cyklister för gemensamma turer varje vecka.

– Vi kör nya rundor varje vecka och alla som vill får haka på. Startplatserna varierar, oftast utgår vi från någonstans i Sollefteå men vi har kört i Långsele, Graninge och Kramfors också, berättar Jens och tillägger att det enda som behövs för att vara med är en cykel anpassad för terräng, en hjälm och gärna lite grundläggande cykelvana.

– Men vi försöker lägga nivån så att det blir kul för alla, det ska vara utmanande men inte kännas övermäktigt att hänga med.m

Träningarna är inte organiserade i någon klubb eller förening vilket gör att deltagarna varierar från gång till gång. En kärna av entusiaster kör nästan varje vecka medan andra hakar på när tid, form och väder stämmer. De flesta är från Sollefteå men det brukar även dyka upp cyklister från Örnsköldsvik och Kramfors med jämna mellanrum.

– Säsongen pågår från att snön har smält till det blir för isigt att köra på hösten. Förra året hann vi med 28 pass mellan april och november och alla hade unika bansträckningar, konstaterar Jens som själv brukar reka slingorna i förväg tillsammans med några av de andra inbitna cykelentusiasterna.

– Som mest har vi varit 36 personer på en kväll men vanligtvis är vi runt 15. Passen meddelas i Facebookgrupperna Mtb i Sollefteå och Sollefteå Draghundklubb så alla som är sugna på att upptäcka Sollefteå med omnejd på cykel är välkomna att följa med i sommar!
