Patrik kombinerar allt från husbilar till taxi

Patrik Ikka drog igång sitt företag precis när pandemin drog igång. Trots märkliga tider har verksamheten rullat på bra och nu 2,5 år senare siktar Ikka Service AB på expansion under hösten.

– Det var lite oturlig tajming men Lasse Eriksson som driver Husvagn & Fritid ville sälja delen av sin verksamhet som var inriktad på service och reparationer av fritidsfordon. Jag såg möjligheter att driva det vidare så jag tog över efter Lasse under våren 2020, berättar Patrik som driver sitt företag på Söderleden i Sollefteå.

– Pandemin gjorde ju att många köpte husvagn och husbil istället för att resa utomlands så i min bransch har vi sett en tydlig ökning. Samtidigt är det brist på både nya och begagnade fordon så priserna har ökat.

Verkstadstjänster är egentligen ett av två ben i Ikka Service AB, ett ben som förra sommaren fick förstärkning tå Patrik tog över som återförsäljare av produkter från KAMA Fritid, butiken som tidigare fanns i anslutning till Sollefteå Camping.

– Det är en bra service för kunderna att ha vissa grejer på hyllan och samtidigt erbjuda möjligheten att snabbt beställa hem produkter, konstaterar han och berättar att taxiverksamhet är en minst lika viktig del i företaget.

– Jag tog min taxilegitimation 2015 och har kört en del sedan dess. Under åren har tanken på att göra mer av den delen växt fram och förra året la jag till det som en gren i företaget i och med att jag kom med i regionens upphandling för sjukresor.

I dagsläget har han en buss för åtta passagerare i drift och därmed också en förare anställd i företaget. Målet här framöver är att utöka företaget med fler bilar, ett steg som han ser fram emot att göra.

– För egen del är det förstås kul att bygga upp en större verksamhet men jag tycker även att det känns bra att kunna bidra med fler arbetstillfällen i kommunen, avslutar Patrik.

Bildtext: beror på bilden.

