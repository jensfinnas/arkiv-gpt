Fiska Fastigheter växlar upp
 
Fiskja Fastigheter har varit något av en doldis sedan starten 1992 men nu ökar företaget sin verksamhet i Ådalen. Sollefteåbladet tog ett snack med nytillträdde VD:n Jonas Norén om satsningarna och planerna för framtiden.
 
Fastighetsbolaget har som sagt funnits sedan 1992 och ägs idag av bröderna Lars-Erik och Anders Sjöberg. En stor del av företagets fastighetsbestånd finns i Kramfors - bland annat i Fiskja som företagsnamnet antyder - men även i Sollefteå och Ockelbo. Sedan drygt ett år tillbaka inledde Fiskja Fastigheter en satsning mot att utvecklas på den lokala marknaden och i samband med det kom Jonas Norén in i bilden.
 
– När styrelseordförande Lars-Erik kontaktade mig för att fråga om det fanns intresse från min sida att leda detta tillsammans med styrelsen, det kändes det som en väldigt spännande roll och roligt uppdrag. Jag jobbade tidigare för Westerlinds Fastigheter i Härnösand och trivdes bra i branschen men såg möjligheter att dels vara med och utveckla ett bolag med väldigt stor potential och samtidigt jobba närmare hemmet. Jag bestämde mig för att tacka ja utan att behöva någon längre betänketid.
 
Jonas tillträdde som VD den första januari i år och jobbar sedan dess både med att bygga upp den interna organisationen och företagets fastighetsportfölj med främsta fokus på Sollefteå och Kramfors kommun.
 
– Det finns mycket att bygga upp på en sådan här resa. Internt så satsar vi på en stabil grund kring administration, systematiska arbetssätt och roller för att uppnå en effektiv förvaltning. Relationen till våra hyresgäster är otroligt viktig, så vi kommer att satsa mycket på tillgänglighet och tät kontakt. Vi lägger också stort fokus på underhållsplaner och modernisering av fastighetstekniken och styrningen i våra fastigheter.
 
Idag förfogar Fiskja Fastigheter över drygt 30 000 kvm kommersiella fastigheter men målet är att öka till 50 000 inom relativt snar framtid. 
 
– Därefter får vi se vad som kommer ut på marknaden och vad som kan kännas intressant utifrån vår affärsstrategi, tillägger Jonas.
 
– Vi har inriktat oss på att främst ha stora fastigheter - framför allt lättare industrifastigheter som är flexibla och lättare att konvertera för olika användningsområden - så vi kan utvecklas i samma riktning som marknaden tar oss tillsammans med våra hyresgäster.
 
Det senaste förvärvet i Kramfors är Frånö 6:106 (f.d SAAB) som såldes av Kramfast AB i Kramfors. Den stora industrifastigheten där bland annat Elpress, Nynäs Tak, Keinghs Transport och Isyfix håller till. Totalt rör det sig om ytor på cirka 8000 kvm.
 
– Idag är det jag och vår förvaltningsansvarige/projektledare Mattias Strömqvist som sköter det dagliga arbetet plus att vi har flertalet nära samarbeten med lokala företag för att hantera olika drifts- och förvaltningsfrågor. Men på sikt kommer vår egen organisation växa. Vi ser stor potential i marknaden här i Ådalen och vi bygger koncernen långsiktigt!
 
 
Bildtext: Jonas Norén (t.v.) är VD och Mattias Strömqvist (t.h.) teknisk förvaltare hos fastighetsbolaget Fiskja Fastigheter som satsar på att växa och utvecklas i Sollefteå och Kramfors.
