Tio nya jobb till Polisen

I början av mars stod det klart att Polismyndigheten utlokaliserar tio civila tjänster till stationen i Sollefteå. Ett välbehövligt tillskott av arbetstillfällen i kommunen och på sikt en möjlighet att utöka med ännu fler tjänster.

Det rör sig om arbeten kopplade till två verksamheter inom Polismyndigheten som utlokaliseras i Sollefteå.

– Dels handlar det om ATK vilket innebär hantering av material från fartkameror, Automatisk Trafiksäkerhetskamera, men även PKC, telefontjänster kopplade till Polisens Kontaktcenter, berättar Andreas Dahlbom, tillförordnad chef för lokalpolisområdet som innefattar Härnösand, Kramfors och Sollefteå kommuner.

– ATK och PKC har egentligen sina verksamheter samlade i Kiruna, Luleå och Boden men i takt med utvecklingen inom exempelvis gruvnäringen har möjligheterna att rekrytera där blivit sämre. I och med att det är mycket positivt på gång i Sollefteå nu såg myndigheten bra rekryteringsmöjligheter och kommer därför placera satelliter för båda verksamheter här.

Andreas ser stora fördelar för både Sollefteå och själva arbetsplatsen. Arbetstillfällen behövs för att generera inflyttning och med nya tjänster blir det mer liv och rörelse på polisstationen på Hågestavägen.

– Det blir fem tjänster vardera för respektive verksamhet. Arbetsuppgifterna är helt olika, ATK jobbar kontorstider medan PKC kör 2-skift medan polisregion Stockholm sköter nattpassen. 

Gemensamt är att tjänsterna är civila och kräver alltså ingen polisutbildning. Alla med gymnasiekompetens kan ansöka och stor vikt kommer läggas vid personliga egenskaper.

– Nästa steg är att börja se över hur vi kan anpassa lokalerna för att ta emot fler kollegor. Målet är att börja rekrytera till hösten, säger Andreas och passar på att tipsa om att det även finns jobb för utbildade poliser i området.

– Det är löpande intag och finns både möjlighet att utbilda sig i Umeå eller på distans. Dessutom finns det också gott om möjligheter att få jobb här hemma i Sollefteå efter utbildningen så passa på att bli polis!

Bildtext: Andreas Dahlbom, tillförordnad chef för lokalpolisområdet där bland annat Sollefteå kommun ingår, berättar att polisstationen på Hågestavägen kommer utökas med tio civila tjänster till hösten.
