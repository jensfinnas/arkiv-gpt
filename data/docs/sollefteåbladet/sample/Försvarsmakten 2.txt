Regementsprojektet går framåt

Planerna inför bygget av ett helt nytt regementsområde i Sollefteå går framåt. I samband med en presskonferens i mitten av oktober stod det klart att det 60 hektar stora området kommer att byggas från Piholmen upp mot Brukshundklubben söder om Riks90.

– Man kan säga att cirkeln sluts. På platsen för nybygget huserade föregångaren till I 21, Sollefteå Läger, från slutet av 1800-talet fram till 1911, konstaterar Erik Löfgren, kommunikationschef på I 21 Västernorrlands Regemente.

– Nu är planen att etablera ett 60 hektar stort regementsområde med bland annat kaserner, militärrestaurang, förråd, verkstad och så vidare inom de kommande åren. Målsättningen är att ta den nya anläggningen i drift under 2028-29.

I mitten av oktober samlades representanter för bland annat Försvarsmakten, Fortifikationsverket, Sollefteå kommun, Länsstyrelsen, Trafikverket och leverantörer av el, fjärrvärme och stadsnät för att få en samlad bild av projektets förutsättningar och det kommande planeringsarbetet.

– Uppdraget vi har fått från Försvarsmakten är att dimensionera nybyggnationerna för 800 värnpliktiga och 600 anställda, säger Johanna Holst, pressekreterare på Fortifikationsverket, och tillägger att det krävs ett beslut av riksdag och regering för att regementet ska växa till de siffrorna från de i dagsläget planerade 150 värnpliktiga och 100 anställda.

Under den gemensamma träffen dök det inte upp några betydande hinder för ett nybygge söder om Riks90 vilket innebär att allt rullar på enligt planerna. Nästa steg är att Fortifikationsverket kommer lämna in en planansökan till Sollefteå kommun under 2022. Om allt går enligt plan kan området projekteras under nästa år och första spadtaget tas 2024.

– Det här är det största bygget i Sollefteå på många decennier och från kommunens sida jobbar vi för fullt för att underlätta varje steg i planerna så mycket som möjligt, säger Johan Andersson, kommunstyrelsens ordförande i Sollefteå.

Bildtext: Johanna Holst, Fortifikationsverket, Erik Löfgren, I 21 och Johan Andersson, Sollefteå kommun i samband med en presskonferens under fältmässiga förhållanden på Piholmen där det nya regementsområdet kommer att byggas.

