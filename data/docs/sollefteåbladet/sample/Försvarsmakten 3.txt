Försvarsmakten miljardsatsar på nybygge

I mitten på december förra året gick Försvarsmakten ut med beskedet att man väljer att placera Västernorrlands Regemente på området söder om riksväg 90 i anslutning till det befintliga motorområdet och teknikverkstaden, ett beslut som innebär ett nybygge i miljardklassen.

– Att vi väljer att gå den vägen istället för en delad gruppering på båda sidor av riksväg 90 baseras på noggranna analyser av Fortifikationsverket, arméstaben och Högkvarteret, förklarar överste Jonas Karlsson som är regementschef.

–  Fortifikationsverket äger huvuddelen av marken där det nya regementet kommer att byggas plus att närheten till övningsfälten är en fördel. Dessutom är möjligheterna att renodla den militära verksamheten från det civila bättre vilket är nödvändigt ur ett verksamhetssäkerhetsperspektiv.

Planen är att bygget ska stå klart någon gång mellan 2028-29 och innefattar bland annat kaserner, ledningsbyggnader, gymnastiksal och matsal. Totalt förväntas kostnaderna landa på över en miljard kronor.

– Det kan låta märkligt att det är mer ekonomiskt att bygga nytt än att utnyttja befintliga byggnader men på lång sikt är det en bättre affär, konstaterar Lennart Rönngren från Fortifikationsverket och förklarar att det har att göra med att Försvarsmakten har andra behov idag och att moderna byggnader är bättre på många sätt.
 
– Eftersom vi räknar på att de ska användas i minst 100 år så är den här lösningen helt klart bättre. 

Innan det första spadtaget tas krävs det dock detaljplanering och vidare förberedelser. Därför kommer Försvarsmakten som planerat att använda sig av byggnaderna Hågesta 1 och 3 för att kunna bedriva sin verksamhet fram tills att den nya delen är färdig.

– Det här är en historisk dag, Försvarsmakten är åter på plats i Sollefteå och vi har tagit ett viktigt steg mot att stärka vår försvarsförmåga i det här strategiskt viktiga området, säger Jonas Karlsson i samband med den officiella invigningen av Västernorrlands Regemente som genomfördes den 16 januari. 

Ceremonin där bland annat landshövding Berit Högman, försvarsminister Peter Hultqvist, överbefälhavare Micael Bydén och prins Carl Philip närvarade avslutades med att örlogsflaggan hissades på kanslihusets tak.

– Jag är mycket nöjd med dagens invigning och ser fram emot att komma tillbaka på förbandsbesök i framtiden, konstaterar ÖB Micael Bydén.

Bildtext: Beror på bilden, något om invigningen.



