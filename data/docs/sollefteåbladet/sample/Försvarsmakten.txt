Värnpliktiga på I21 igen

22 år efter nedläggningen är de första värnpliktiga tillbaka på I21 igen. Den historiska första gruppen sedan återetableringar anlände i början av augusti vilket även innebär att övningsområdet Tjärnmyran har återtagits i bruk.

I början av augusti ryckte de första värnpliktiga in på Västernorrlands Regemente I21 som tills vidare huserar i kasernerna på Hågesta. Först kom de 14 kompani- och gruppbefälen tätt följt av 27 värnpliktiga som nu kommer att spendera ett antal månader i Kronans gröna kläder. 

En av dem är Edvin Lindgren, 18 år, som är uppväxt i Junsele och redan har spenderat några år i de gula byggnaderna på Hågesta under gymnasiet. Nu ser han fram emot att agera gruppbefäl och uppleva både Hågestaområdet och skogarna runt om i Sollefteå som värnpliktig. Med en pappa som är reservofficer hade han redan koll på delar av det militära livet och har sett fram emot lumpen.

– Jag ryckte in för två månader sedan och hittills har det varit ungefär som jag tänkte mig men lite tuffare fysiskt. Nu ska det bli spännande att komma igång här i Sollefteå, säger han och tillägger att han ser fram emot vintern lite extra.

– Det kommer säkert också bli tufft men samtidigt lärorikt och kul. Som det känns nu skulle jag definitivt kunna tänka mig en fortsatt karriär inom Försvarsmakten.

Som en del i uppstarten av utbildningsverksamheten genomfördes en förevisningsövning på Tjärnmyrans övningsområde för inbjudna gäster och media där skjutfältet officiellt återtogs i bruk av regementet. Övningen genomfördes med skarp ammunition och pansarskott vars krevader kunde tolkas som en slags salut för den återupptagna verksamheten i området.

Fortsättningsvis är det inte bara ljuden av övningarna som kommer märkas för Sollefteåbor och besökande i området. Då övningsfältet åter är i bruk är det förenat med livsfara att passera stänga bommar och den som vistas i området måste vara uppmärksam på både anslag och avspärrningar.

– Att vi efter 22 år kan starta upp utbildningsverksamhet här i Sollefteå igen är historiskt och känslan inför framtiden är mycket bra, sa regementschef Jonas Karlsson innan han iklädd väl kamouflerad hjälm var med som kulspruteladdare under förevisningsövningen.

– Nu är det viktigt att alla Sollefteåbor hörsammar uppmaningarna om försiktighet och att informera sig om aktiviteterna på övningsområdet för att undvika incidenter. Information finns både via anslag på informationstavlor i området och på vår webbsida.

Bildtext: Edvin Lindgren från Junsele är ett av gruppbefälen i den historiska grupp som ryckte in på I21 som åter utbildar värnpliktiga 22 år efter nedläggningen.

Bildtext: Beror på bilden.
