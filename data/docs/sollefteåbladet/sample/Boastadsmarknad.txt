Bostadsmarknaden pekar uppåt

Med en växande arbetsmarknad och stora etableringar på gång händer det även saker med bostadsmarknaden i Sollefteå kommun. Huspriserna har stadigt stigit under de senaste åren och för första gången på länge får kommunen förfrågningar om möjligheter att bygga hyreshus. 
– Telefonlinjen för byggintressenter har vaknat till liv igen, konstaterar Thomas Östlund, näringslivsansvarig för Sollefteå kommun.

Huspriserna är som sagt på väg uppåt och efterfrågan på boende i kommunen är idag större än utbudet. Intresset är stort för allt från bostadsrätter till villor och gårdar, framför allt i välrenoverat skick. Mot bakgrund av näringslivets behov av personer med rätt kompetenser har kommunen därför bildat en grupp som kommer att inrikta sig på utveckling av bostadsmarknaden.

– Kompetensbehovet och boendefrågorna hänger ihop. För att kunna locka nya stjärnor till kommunen och få de som redan bor här att bo kvar krävs det bra möjligheter att hitta sitt drömboende, oavsett om det handlar om en central lägenhet i stan eller ett sekelskifteshus i någon av byarna, konstaterar Thomas.

– Syftet med arbetsgruppen är att få igång bostadskarusellen över hela kommunen. Dels ska vi inventera vad som efterfrågas, både av potentiella husköpare och bland de som idag bor i hus men kanske vill flytta till lägenhet. Därefter ska vi ta fram en långsiktig plan för hur vi kan förbättra förutsättningarna för bostadsmarknaden, något som blir avgörande för att kunna nå vårt mål om att bli 23 000 invånare i Sollefteå kommun till 2035.

Nyproduktionen av bostäder i kommunen har stått stilla under lång tid men på senare tid har det börjat röra på sig. Bland annat släpptes nyligen sju villatomter på Prästbordet till försäljning och planerna på ett nybyggt lägenhetshus på platsen där det gamla badhuset stod går framåt.

– Just lägenheter är en flaskhals för rotationen på bostadsmarknaden men där börjar det lossna nu. Med den positiva uppmärksamhet Sollefteå har fått nationellt har det plötsligt börjat komma samtal från aktörer som vill prata möjligheter att bygga hyreshus så intresset för nyproduktion finns.

Bostadsmarknaden följer med andra ord den positiva utvecklingen i kommunen och mycket är på gång.

– Mäklarna uppdaterar ständigt sina hemsidor och Sollefteå Ödehus har samlat ihop information om gamla hus med stor potential. För den som är sugen på att bygga nytt tycker jag tomterna på Prästbordet ser helt fantastiska ut med nära till stan, skolor och service samtidigt som naturen finns precis bakom knuten!
