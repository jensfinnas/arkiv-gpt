Sollefteå och Kramfors toppar länets villamarknad
 
Priserna på villor i Sollefteå och Kramfors kommuner fortsätter att öka. Statistik som Fastighetsbyrån sammanställt visar bland annat att de två Höga Kusten-kommunerna har haft de procentuellt största ökningarna från 2017-2022.
 
Fastighetsbyrån har, med hjälp av statistik från Svensk Mäklarstatistik, sammanställt hur priserna på villor i Sverige utvecklats de senaste fem åren, samt under det gångna årets marknad.

På kommunnivå är det några kommuner i länet som sticker ut med stora prisökningar. Kramfors och Sollefteå utmärker sig allra mest med en ökning på hela 79 respektive 48 procent över de senaste fem åren.
 
- Under de senaste åren har vi sett en ökad efterfrågan i Kramfors och Sollefteå. Många söker sig till vackra Höga Kusten, både från storstäder men även från andra länder för att bosätta sig på mindre orter med vår vackra natur nära inpå. Denna trend tillsammans med möjligheten till distansarbete har lett till att en flytt hit har blivit mycket lättare. Livskvalitet har också fått en större innebörd för många och man förverkligar sina drömmar, säger Annica Åslund Olsén, fastighetsmäklare och franschisetagare på Fastighetsbyrån Höga Kusten.

 – Vi har haft en tydlig prisökning på villor och pandemin gav marknaden en extra boost under 2020 och första halvan av 2021. På vissa håll i landet börjar marknaden mattas av men i vårt område brukar den inte påverkas lika mycket av upp- och nedgångar utan den brukar vara mer konstant, säger Annica och tillägger att ytterligare ränteuppgångar snarare skulle kunna bidra till ökad inflyttning i Höga Kusten.

– I och med att vi fortfarande har förhållandevis låga priser kan det locka fler att söka bostäder och fritidshus här istället för dyrare områden i landet.
 
Bildtext: Villapriserna i Sollefteå har ökat rejält under de senaste fem åren, närmare bestämt 48% enligt statistik från Svensk Mäklarstatistik. Samtidigt är priserna fortfarande förhållandevis låga jämfört med resten av landet, något som gör att möjligheten att både hitta och ha möjlighet att köpa sitt drömboende är goda häromkring.
