Dansens dag är tillbaka

Efter att ha haft pandemiuppehåll sedan 2019 är Kulturskolans stora danshöjdpunkt äntligen tillbaka. Den 29-30 april är det dags för 120 av Kulturskolans danselever att släppa loss sin energi och passion för dans under Dansens dag på Hullsta Gård.

– Dansens dag är verkligen det största vi gör under hela året, hela vårterminen handlar om att förbereda oss inför det som egentligen är två dagar av dans, konstaterar Saga Nilsson som är danslärare på Kulturskolan.

– Att få sätta ihop den här showen med allt vad den innebär - ljud, ljus, scenkläder och massor av dans - är stort för både eleverna och oss lärare. Vi är otroligt taggade för att komma tillbaka till scenen på Hullsta Gård!

Föreställningen genomförs dels klockan 18.00 den 29 april och klockan 12.00 den 30:e. Alla elever från dansgymnasiet och Kulturskolans kvällsgrupper får vara med så scenen kommer fyllas med barn och ungdomar från från nio år och uppåt. I år är det festivaltema som gäller och det har repeterats intensivt sedan början av året.

– Det blir många olika grupper och nummer inom allt från lyrisk jazz och showdance till dancehall och hiphop. Vi övar koreografier inför föreställningen på varenda lektion för att vara redo att leverera en oförglömlig show, säger Saga och tipsar om att biljetter kan bokas via Hullsta Gård från vecka 15.

– Tidigare var Dansens dag bara en dag men numera är det två eftersom vi inte fick plats med all publik under en enda föreställning. Därför tycker jag definitivt att man ska se till att köpa biljett i god tid, det är en dans-högtid man verkligen inte vill missa!

Bildtext: Eleverna på GB-skolans gymnasieprogram med dansinriktning laddar upp inför Dansens dag den 29-30 april, årets höjdpunkt när det gäller dans i Sollefteå. Då samlas dansare från hela Kulturskolan för att bjuda på fartfylld festivalstämning på Hullsta Gårds stora scen.
