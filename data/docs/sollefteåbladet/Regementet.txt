Försvarsmakten tar plats i Sollefteå

Grönklädd personal börjar åter vara en vanlig syn på Sollefteås gator, framför allt på Hågestaområdet där det råder full militär aktivitet. Sedan invigningen av I 21 Västernorrlands Regemente förra året har bemanningen växt i rask takt och om inte allt för lång tid väntas första spadtaget tas för nästa steg i processen - bygget av det nya regementsområdet.

Dammet har knapp hunnit lägga sig efter MUCK för den första kullen värnpliktiga som utbildats på I 21 sedan återetableringen av regementet 2022 när ett nytt gäng rekryter gör sig redo att göra entré på övningsfälten i Sollefteåskogarna. Kommunikationschef Erik Löfgren kan se tillbaka på ett händelserikt år och spår att de kommande blir av minst samma kaliber.

– Det känns fantastiskt att vi har lyckats bygga upp så mycket på så kort tid. De 40 soldater som ryckte ut i början av juni har fått uppleva allt från excercis på kaserngården och fältnätter till isvaksbad och att åka Hercules-plan från Höga Kusten Airport, berättar han och tillägger att många av rekryterna har sökt sig vidare inom det militära.

– Det är förstås glädjande för oss, det kommer finnas ett stort behov av både militär och civil personal här framöver. Redan nu är vi ett 60-tal anställda vid regementet plus att Försvarsmakten har många anställda inom sina andra verksamheter i området. Prognosen är att vi kommer vara runt 140 vid årsskiftet så rekryteringen kommer fortsätta i samma höga takt.

Det ser dock ut som att de siffrorna bara är början. I planerna för det nya regementsområdet på södra sidan om Riksväg 90 tar man höjd för att kunna utbilda 850 soldater om året och en personalstyrka på cirka 600 personer.

– Just nu inväntar vi politiska beslut om att utöka utbildningstakten i Sollefteå snabbare än den ursprungliga planen. Samtidigt rullar arbetet kring nybygget på helt enligt plan med bedömd byggstart under 2024 och färdigställande någon gång runt 2028/29.

Intresset för att jobba på I 21 är fortsatt stort bland både Sollefteåbor och ute i landet.

– Det råder helt klart nybyggaranda och det märks att många lockas av att vara med i uppstarten av något stort som kommer bli en central del av Sollefteås framtida utveckling. Redan nu har vi gott om både hemvändare och inflyttare bland kollegorna och hoppas naturligtvis på at se ännu mer av det under de kommande åren!
