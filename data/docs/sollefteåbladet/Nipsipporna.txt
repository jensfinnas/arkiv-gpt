
Nipsipporna ordnar hjärtlig insamling

På Alla hjärtans dag - alltså den 14 februari - anordnar Sollefteå Lions Club Nipsippan en insamling till förmån för Hjärtebarnsfonden, en organisation som jobbar med frågor som rör barn med medfödda hjärtfel.

– Vi arrangerade en liknande insamling förra året och eftersom den blev lyckad är tanken att göra den till en tradition, förklarar Solbritt Karlsson som håller i arrangemanget.

– Förra gången höll vi till i Stadsparken men i år är planen att vara på Orrtorget istället. Vi kommer att tända upp marschaller klockan 17.00 för att uppmärksamma insamlingen och alla som vill vara med och bidra via Swish. Alla pengar vi samlar in går oavkortat till Hjärtebarnsfonden.

Nipsippan är en del av Lions Club International, en religiöst- och politiskt obunden välgörenhetsorganisationen som tillgodoser behov både lokalt och runt om i världen. Klubben består idag av 26 damer som tillsamman arrangerar många olika insamlingar och aktiviteter under året för att bidra till allt från cancer- och diabetesforskning till krigets offer i Ukraina. Exempelvis är det Nipsippan som ligger bakom det populära ankracet under Nipyran.

– Utöver de olika aktiviteterna träffas vi en gång i månaden för att planera klubbens verksamhet. Vi har vissa återkommande evenemang men försöker även hitta på nya saker. I höstas anordnade vi till exempel en affischtävling på temat fred i samarbete med skolorna i kommunen och nu till våren har vi ett projekt på gång där femteklassare kommer att jobba med att skapa insektshotell, berättar Anita Oremo som är distriktsguvernör för Lions från Sundsvall till Kiruna.

– Dels känns det förstås bra att bidra till samhället på olika sätt men vi har även väldigt kul tillsammans i klubben. Alla damer som är sugna på att hjälpa till och delar våra värderingar är hjärtligt välkomna att bli medlemmar!

Bildtext: Sollefteå Lions Club Nipsipporna anordnar en insamling till Hjärtebarnsfonden på Alla hjärtans dag den 14 februari. Förra året hölls evenemanget i Stadsparken men i år är det Orrtorget som gäller.


