Folkrock till påsk i Näsåker

Under påskhelgen gästar norska folkrockbandet Gagnar Näsåker och Markusgården. Det är ideella kulturföreningen Urkult Kulturflödet som arrangerar spelningen och de tipsar om att den kommer bli något alldeles extra.

Bandet är ute på turné i norra Sverige och passar på att göra ett stopp i Näsåker mellan sina spelningar i Härnösand och Örnsköldsvik. På påskafton - alltså kördag 8 april - klockan 19.00 kliver de upp på Markusgårdens scen för att leverera en sprakande musikupplevelse i världsklass.

Gagnar levererar folkrock i samma anda som exempelvis Urkult-bekanta Hoven Droven och beskrivs som en makalöst explosiv, dansig och festlig upplevelse utöver det vanliga. Bandet frontas av violinisten Mattias Thedens distade fiol och det norska folkmusikarvets melodiösa spelglädje.

– Det känns jättekul att kunna erbjuda den här spelningen för våra kära medmänniskor i kommunen. Det kommer bli en kväll med den där speciella Urkult-känslan som verkligen är välbehövlig efter vinterns mörker. Ett perfekt tillfälle att fylla på med energi och ladda upp inför sommarens festival som går av stapeln 3-5 augusti, säger Karolina Parkman som jobbar på Urkultkontoret i Näsåker och tillägger att biljetter bokas via Ticksters hemsida.

– Vi ser fram emot att njuta av denna fantastiska, explosiva musik- och dansupplevelse som är Gangar. Vi ses på dansgolvet!


Bildtext: På påskafton den 8 april gästar norska folkrockbandet Gagnar Markusgården i Näsåker för en explosiv musikupplevelse i världsklass.

Foto: Isa Holmgren
