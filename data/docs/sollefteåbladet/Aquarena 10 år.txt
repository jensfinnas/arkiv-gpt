Aquarena fyller 10 år

I år är det 10 år sedan Aquarena slog upp portarna, friskvårdsanläggningen som ersatte det gamla badhuset på Lillänget. Sedan dess har anläggningen varit en samlingspunkt för träning, rörelse och välmående i alla möjliga former.

– Jag vill påstå att vi aldrig har varit bättre än nu, konstaterar Ida Åkerlind som är enhetschef för Aquarena och har jobbat där sedan öppningsdagen 2012.

– Vi har utvecklats mycket under de senaste 10 åren och vi fortsätter åt samma håll tack vare alla otroligt kompetenta medarbetare som är en del av anläggningen, säger hon och passar på att lyfta tidigare medarbetare också.

– Vi har haft något av ett generationsskifte på sista tiden och det känns jättekul med många nya ansikten. Samtidigt har vi mycket att tacka våra tidigare kollegor för, deras kunskap lever vidare hos oss även efter att de har slutat.

Verksamheten består av tre ben - gruppträning, gym och bad - som knyts ihop av ett café. Tillsammans levererar de olika delarna av anläggningen allt från välmående och träning till rörelseglädje för både vuxna och barn på land och i vatten.

– Alla delar bär varandra och har förfinats på olika sätt under åren. Vi fokuserar på att erbjuda bredd, kvalitet och ett utbud där det finns något för alla, förklarar Ida och tillägger att besökarna är en minst lika viktig komponent i anläggningens utveckling.

– Det är verkligen ett förtroende att vi får ta hand om alla som väljer att lägga sina timmar av fritid hos oss och att vi får vara en del av deras vardag och välmående. 

Jubilemsfirandet går av stapeln den 10 december och innefattar bland annat gratis inträde till alla aktiviteter och drop in på både gym och gruppträning.

– Det kommer bli en jätterolig dag och vi hoppas att så många som möjligt passar på att komma förbi och hälsa på oss!

Bildtext: Ida Åkerlind, enhetschef på Aquarena, är stolt över anläggningens utveckling sedan starten för 10 år sedan. Hon passar på att hylla personal, gruppinstruktörer och besökare som tillsammans gör både anläggningen till en bra arbetsplats och ett rum för rörelse i alla möjliga former.
