Mot ljusare tider

Med fågelkvitter inom hörhåll och solstrålar i sikte vill vi påstå att Hemtrevligt är vårens bästa tematidning – inte minst eftersom att många av oss spenderar allt mer tid hemma just nu, mer eller mindre frivilligt. Trots allt elände kring rådande världsläge finns det många positiva saker att lyfta fram, inte minst alla fantastiska företag i Kramfors och Sollefteå som gör sitt bästa för att anpassa sina verksamheter och underlätta för sina kunder under pandemins konsekvenser. Det visar på imponerande krafter, en flexibilitet och idérikedom som våra kommuner kan vara stolta över! På samma gång är det viktigt som aldrig förr att vi alla hjälps åt att stödja våra lokala företag. Passa på att handla till vårstöket, kanske är det läge att fixa lite extra fint därhemma just nu, köpa hem blommor eller fundera på en golvrenovering? Varför inte köpa hämtmat en extra gång eller utnyttja att många restauranger nu erbjuder hemkörning för dem som inte vill, kan eller vågar ta sig ut. Spana in annonserna i denna tidning och stöd dina lokala företag, det är det finaste du kan göra nu, om du även vill se dem finnas kvar i framtiden. Då denna tidning är tryckt i god tid innan den befinner sig i din brevlåda vill vi dock reservera oss för att läget kan ha förändrats sedan tryck. Kolla därför gärna med respektive företag eller verksamhet vad som gäller innan du gör ett besök.
	Bläddra dig fram så bjuder vi även på ett par fina hemma hos-reportage samt tips om hur du bäst fördriver en hemmaisolering och när det gäller att studera eller jobba hemifrån, allt detta blandat med företagsreportage och allmän pepp. Tillsammans går vi mot ljusare tider, (förhoppningsvis) både bokstavligt och bildligt talat.
	 
Ta hand om er och varandra och glöm inte att tvätta händerna!

/Team ADC
