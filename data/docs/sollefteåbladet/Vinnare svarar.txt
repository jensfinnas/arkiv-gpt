Årets vinnare svarar - Hur upplever ni företagsklimatet i Sollefteå kommun?


Årets Företagare - Magnus Lidström & Jörgen Hellström, Lidström & Enqvist 

Magnus Lidström & Jörgen Hellström driver företaget Lidström & Enqvist och utsågs till Årets Företagare under Stjärnkväll. De är verksamma inom bilverkstadsbranschen och inriktar sig bland annat mot service och reparationer av personbilar och lätta transportbilar. Företaget lägger stort fokus på flöden och kvalitet och har precis investerat i en grannfastighet för att kunna utöka sin verksamhet ytterligare.

– Det är enorm skillnad på hur kommunen arbetar med frågor som har med företagande att göra nu jämfört med tidigare. Det märks att företagsfrågor ligger högt upp på agendan och att både politiker och tjänstepersoner är på tårna när det gäller näringslivet. De senaste åren har känslan av medvind ökat mer och mer så det är helt klart kul att driva företag i Sollefteå nu!


Årets Unga Företagare - Mattias Eriksson, ETEK Fordonsservice

Mattias Eriksson driver företaget ETEK Fordonsservice. Efter att ha hållit till hemma i garaget i flera år flyttade han in sitt företag till Nipanområdet precis i samband med pandemin. Trots den olyckliga tajmingen har ETEK haft en stadig tillväxt och i slutet av april slog Mattias upp portarna till ytterligare en verkstad, denna gång lokaliserad i Sundsvall.

– Jag har definitivt en positiv bild av företagsklimatet här. Trots pandemin och alla andra yttre faktorer som påverkar ekonomin negativt i dagsläget rullar vardagen på bra och den kontakt jag har haft med kommunen har varit snabb och smidig. Med de etableringar som är på gång kommer det säkert bli ännu bättre fart på marknaden här framöver.

