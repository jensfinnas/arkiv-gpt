Dags för årets Återvändarvecka i Junsele

Den 9 juni drar Återvändarveckan i Junsele igång och håller trots namnet på i hela tio aktivitetsfyllda dagar med bland annat torgdagar, marknad, nostalgikväll och den populära nattloppisen.

Återvändarveckan arrangeras av Byalagsforum i Junsele och är inne på sitt 8 år. Under åren har veckan växt i omfattning och utspelar sig som sagt numera under 10 dagar med aktiviteter i Junsele och byarna runtomkring.

– Vi har många pärlor under veckan, men ska jag lyfta någon så är det konserten med Junseleättade musiker på fredagskvällen, säger Annika Falkensson som är ordförande i föreningen.

–  Det är en favorit i repris sedan 2019 då vi har många musiker som kommer från Junsele ute i förskingringen. Det kan bero på vår tidigare eldsjäl Erik Nordien som hade Konst-och Musikveckan under drygt 30 år från 1968 och framåt, han hade Junsele Musikskola under många årtionden.

Det hela inleds lördagen den 9 juni med en torgdag där det bland annat finns hantverk och mathantverk till försäljning plus en smådjursmarknad med höns, kaniner med mera. Därefter rullar programmet på under veckan med allt från gemensamma vandringar, marknad med knallar från hela landet, yoga, landshövdingen inviger Röåns naturreservat, musik, konst- och fotoutställningar och mycket mer. 

När det gäller musikaliska upplevelser är kvällen den 11 juli ett datum att hålla koll på. Då blir det releaseparty med Duo Vox som släpper en skiva och passar på att genomföra en konsert i Junsele kyrka. Den 12:e efter kommer underhåller No Comments på Bourbon Corner som även får besök av lokala kultbandet Dara Dagger den 16:e. Lördagkvällen 16 juli återförenas 70-talsbandet Angermännen på Nipan.

– En av de stora höjdpunkterna under veckan är Nattloppisen den 18 juli. Då blir det folkfest ända in på natten med massor av fynd, härliga möten och möjlighet att köpa fika och god mat på många olika ställen, säger Annika och tillägger att Forumparken får besök av Sommartåget under samma kväll.


