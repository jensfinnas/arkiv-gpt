Nystartad verkstad i Näsåker

Ett långvarigt intresse för att skruva i bilar, en dröm om att starta eget och en lämplig lokal i Näsåker. När alla tre komponenter föll på plats bestämde sig Charles Klaesson för att satsa på sitt eget företag CK Mek & Svets.

– Jag såg behovet av en lokal verkstad för framför allt personbilar men även lastbilar för kunder i Näsåker med omnejd, förklarar Charles som bland annat hade sex år som lastbilsmekaniker i ryggen när han bestämde sig för att starta eget för ungefär ett år sedan.

– Innan dess har jag hållit på med bilar och annat med motor så länge jag kan minnas. 

Efter många månader av planering och förberedelser kunde han slå upp portarna till CK Mek & Svets på Industrivägen i Näsåker för ungefär två månader sedan. Han tar sig an det mesta när det gäller bilar och lastbilar, oftast i sin egen verkstad men han är även öppen för att åka ut och jobba med kundernas fordon på plats hos dem.

– Ofta kan det ju vara småfel som exempelvis gör att en bil inte startar. Då kan det vara lättare att jag åker ut än att kunden ska lösa transport och så vidare, berättar Charles som flyttade till Näsåker 2015.

– Jag var här och hälsade på en bekant några gånger och fastade för byn. Nu känns det kul att kunna bidra med något som många kan ha nytta av att ha tillgång till lokalt.

I skrivande stund har han tillgång till en lyft i verkstaden där han även utför olika typer av svetsjobb. Planen här framöver är att utöka med en port och en mindre lyft till, något som i förlängningen öppnar för möjligheten att vara två mekaniker på plats.

– Nu har jag ju precis kommit igång men hittills rullar det på bra och kunderna har börjat hitta hit så jag ser definitivt möjligheter att utveckla företaget i framtiden!

Bildtext: Mekanikern Charles Klaesson startade nyligen företaget CK Mek & Svets i Näsåker. Han jobbar både med personbilar och lastbilar och löser det mesta som krävs för att hålla kundernas fordon rullande.
