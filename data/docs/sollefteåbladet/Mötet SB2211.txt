Mötet: Alexander Lilliesköld

Han har idrottat sen han var liten och har bland annat spelat handboll i flera år. Nyligen testade han friidrotten genom Orren Parasportförening och upptäckte att han har talang för flera grenar. Sedan i maj tränar han med Sollefteå GIF Friidrott och i somras bärgade hem både guld och silver från Special Olympics Games i Malmö. I det här numret möter Sollefteåbladet Alexander Lilliesköld.

22-årige Alexander Lilliesköld är uppväxt i Sollefteå och tog studenten från gymnasiesärskolan på GB-skolan 2019. Numera jobbar han i GB-skolans café och ägnar mycket av sin fritid åt träning. Idrott har han gillat sedan han var liten och har bland annat varit medlem i Orren Parasportförening, en förening som vänder sig till personer med olika funktionsvariationer, sedan 2008.

– Genom Orren har jag provat på många olika sporter och vi brukar hitta på olika aktiviteter, berättar Alexander som tidigare spelade handboll och upptäckte friidrotten genom just Orren.

– Vi fick prova på friidrott och jag tyckte det direkt. Jag fastande mest för höjdhopp, längdhopp och 400 meter. Det roliga är att blir bättre genom att hitta tekniken i grenarna.

Sedan i maj tränar han med Sollefteå GIF Friidrott. Att han bor ett stenkast från Nipvallen passar bra eftersom det är där han klubben håller till. Utöver träningen har han redan hunnit vara med i flera tävlingar.

– Jag tävlade i Sollefteåspelen och Öbackaspelen och i september ska jag vara med i Norrlandsmästerskapen. Det är både kul och nervöst att tävla men nu börjar jag vänja mig vid situationen.

Extra nervöst var det i mitten av juni när Alexander fick åka till Malmö för att vara med i Special Olympic Games, Sveriges största idrottsevenemang för personer med intellektuell funktionsnedsättning. Under fyra dagar var runt 1300 deltagare på plats på- och runt Stadionområdet för att tävla i 12 idrotter.

– Jag åkte tåg dit med Malin Bodin som är min ledsagare. Planen var både att tävla och ha kul men även att se om Orren ska vara med fler gånger, förklarar han och berättar att det utöver själva idrottandet även hölls en stor ceremoni när spelen öppnades och att det var olika uppträdanden och aktiviteter under dagarna och kvällarna.

– Det var jättekul att vara där och träffa folk och vara med på olika saker! Under själva tävlingarna valde jag att vara med i längdhopp och 400 meter som är mina bästa grenar.

Det visade sig vara helt rätt val. Alexander tog nämligen inte bara hem guld i 400 meter och silver i längdhopp, han slog sina personliga rekord i båda grenar också.

– När vi åkte ner kände jag inte att jag var så förberedd som jag ville vara men i 400 meter gick det bättre än väntat i kvalet. När jag plötsligt var i final fick jag en klump i halsen och blev jättenervös av all publik. Just då kändes det som att jag inte skulle kunna genomföra loppet.

Han lyckades dock fokusera på sin uppgift och alla tips och råd han fått med sig från träningarna hemma. Väl i mål kände Alexander att det hade gått bra men var inte medveten om att han precis hade sprungit på 59,69 sekunder, ett nytt personligt rekord.

– När jag fick höra hur snabbt det hade gått släppte rädslan jag kände innan starten och jag tänkte - jäklar, jag klarade det!

När det sedan var dags för längdhopp var han inte lika nervös längre utan kunde njuta mer av tävlingen. Att han dessutom kom på andraplats med ett hopp på 4,82 meter - även det ett nytt personbästa - var pricken över i:et när det var dags att summera tävlingarna.

– Det var fantastiskt att vara där, känna stämningen och träffa nya kompisar. Jag tycker absolut att vi ska åka dit igen.
Nästa tävling på tur är Norrlandsmästerkapen 3-4 september. Upplevelserna i Malmö har gjort Alexander ännu mer taggad att träna och tävla i friidrott.

– Jag vet att jag kan bli ännu bättre med mer träning tillsammans med tränarna i GIF. Det viktigaste är att tänka positivt och ha kul, då utvecklas man mest!

Faktaruta
Namn: Alexander Lilliesköld
Ålder: 22 år
Bor: I centrala Sollefteå
Gör: Tränar och tävlar i friidrott
Gör också: Jobbar i GB-skolans café
Smultronställe i Sollefteå: Skogen och i vår sommarstuga




