Hotellet i Näsåker blir The Cloudberry Hotel 

Nu har det anrika hotellet i Näsåker tagits över av ett ungt par från Holland, Kim van der Gouw och Mark van Kessel. När Sollefteåbladet hälsar på är de i full färd med att slutföra det stora renoveringsprojekt som inleddes av den förre arrendatorn. och hoppas kunna öppna delar av verksamheten redan i juli. 

– Vi har varit sugna på att flytta till Sverige länge och i mars bestämde vi oss för att ta steget. I och med Mark vi har släktingar som bor här i trakten blev det naturligt att flytta hit till Näsåker, berättar Kim.

– Väl här dök möjligheten att jobba med hotellet upp och efter lite funderande antog vi utmaningen. Vårt mål är att erbjuda boende för besökare såväl i hotellet som i vandrarhemmet i det intilliggande annexet och ambitionen är att hotellet åter ska bli den populära samlingsplats det varit för bygden.

Det anrika hotellet på nipkanten mitt i Näsåker har en fantastisk utsikt ut över Nämforsen i Ångermanälven. Tidigare hette det kort och gott Turisthotellet men har de senaste åren gått under namnet hotell Nämforsen. De nya ägarna vill dock göra en rejäl nystart och byter därför namn till The Cloudberry Hotel.

– Hjortron är unikt och något många besökare är nyfikna på så vi bygger upp vårt nya koncept kring det.  Samtidigt är det ett svårt ord för utländska besökare så då passar engelskans cloudberry bättre, förklarar Mark.

– Vårt första steg är att renovera klart matsalen så att vi kan öppna baren nån gång under juli. Vi håller även på att slutföra renoveringen av hotellrummen men det ligger lite längre bort i tid, därefter är tanken att börja jobba med köket. Håll utkik i våra kanaler på sociala medier för uppdateringar om kommande nypremiärer!


Bildtext: Mark van Kessel, Kim van der Gouw och deras dotter Elin har flyttat från Nederländerna till Näsåker och har tagit över hotellet i Näsåker som numera går under namnet The Cloudberry Hotel.
