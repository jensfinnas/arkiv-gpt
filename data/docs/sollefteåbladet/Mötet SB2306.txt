Sollefteåbladet möter: Hilda Hamberg

Hon är van att gå på känsla, en egenskap som tagit henne till många platser - ofta med hockeytrunken i släptåg. För några år sedan pekade känslan mot att testa livet i Sollefteå, ett test som visade sig slå väl ut för hon är fortfarande kvar. Den här gången möter Sollefteåbladet Hilda Hamberg, hockeybockeyspelande HR-partner och nykläckt konstnär.

Det hela började med ett tidigt intresse för hockey under uppväxten i Nyköping. Då det inte fanns något hockeygymnasium med riksintag för tjejer på den tiden bestämde sig Hilda för att hitta en egen lösning för att kunna fortsätta utvecklas inom idrotten. Hennes lösningsorienterade mamma var högst bidragande i att hon kom iväg.

– ”Ut och lev!” uppmanade hon så jag började på en friskola i Örebro där det fanns ett bra lag i högsta serien sin jag kunde spela med. Efter första året hittade jag en ännu bättre lösning och flyttade upp till Örnsköldsvik för att läsa två år till och spela med MoDo i samma serie, förklarar hon.

– Om man älskar hockey är det lätt att trivas där! Jag hade egentligen kunnat stanna kvar efter studenten men jag ville fortsätta se mig om i världen. Därför tog jag min trunk och flyttade vidare istället.

Flyttar har det blivit ett antal av sedan dess. Hilda har bland annat hunnit med Västerås och fortsatt spel i högsta serien, en sväng till Oslo för att bli snowboardinstruktör, mer hockey i London och några år i Jönköping med studier i Växjö.

– Jag har alltid varit luststyrd och bestämmer mig för att testa nya saker utan att fundera så mycket innan. Jag går på känsla och tänker att saker och ting löser sig, konstaterar hon och tillägger att det var känslan av att inte riktigt trivas i tillvaron som fick henne att lämna Jönköping.

– Jag var bara halvnöjd med livet och ville få det bättre helt enkelt. Min mormor och morfar är från Sollefteå så jag var här mycket som liten. Min mamma och hennes man köpte en gård en bit utanför stan för X år sedan så jag bestämde mig för att flytta upp till dem och testa Sollefteålivet en stund.

Tanken var egentligen snarare att mellanlanda än att stanna länge men av en slump såg hon en annons om ett jobb inom HR på Sollefteå kommun samma dag som hon flyttade upp.

– Det var precis det jag hade pluggat till i Växjö men jag hade nog inte trott att det skulle dyka upp något lämpligt jobb av den typen i Sollefteå. Jag skickade in en ansökan, fick jobbet och sedan tre år tillbaka är jag HR-partner på kommunen.

Om dagarna ägnar hon tiden åt allt möjligt som rör personal, arbetsmiljö och kompetensförsörjning. Arbetet som HR-partner innebär en bred roll där få dagar liknar varandra.

– Om man kokar ner det handlar det om hur vi som kommun kan vara en så bra arbetsgivare som möjligt. Jag trivs verkligen med bredden i uppdraget och att få vara inblandad i många olika projekt och sammanhang som driver vår utveckling framåt.

Hockeytrunken fick också följa med norrut och ligger alltid redo i Hildas bil tillsammans med snowboardprylar och träningskläder.

– Bland annat är vi ett gäng från kommunen som spelar hockeybockey varje fredag och det är ju fantastiskt att ha Hallstabacken så nära. Det är så lätt att göra saker man gillar här och utbudet är mycket större än jag hade föreställt mig innan jag flyttade upp.

På senare tid har hon låtit sin kreativa sida blomma ut genom penslar, akvarell, tusch och akryl.
 
– Mamma började måla, hon och hennes man byggde om ladugården till en ateljé och snickeri. Härom året gjorde jag några försök och blev biten. Jag har bland annat gått flera kurser med Michael Hardt på Österåsen och har ställt ut under kostrundan, berättar hon och tillägger han trivs med den mer fasta tillvaron i Sollefteå.

– Det var förstås kul att flacka runt och spännande att se nya platser men det var ett ganska slitigt liv också. Nu känns det som att jag har landat och det är länge sen jag kände mig såhär levande!

Faktaruta:

Namn: Hilda Hamberg
Ålder: 32 år
Bor: Lägenhet i centrala Sollefteå
Gör: HR-partner på Sollefteå kommun
Gör också: Spelar hockeybockey, åker snowboard och målar tavlor
Smultronställe i Sollefteå: Hågestaön är en favorit som har mycket att erbjuda året om.
