LEJT blir Rail Production Sweden

Från och med den första mars blir Långsele El- och Järnvägsteknik en del av den norska järnvägskoncernen Rail Production. Företaget och dess anställda fortsätter dock att ha Sollefteå som bas och nybildade Rail Production Swedens VD Fredrik Frohm siktar på en rejäl tillväxt under kommande år.

Fredrik startade LEJT som ett familjeföretag 2011 med siktet inställt på jobb inom järnvägsbranschen och vind- och vattenkrafrsområdet. Under åren har framför allt järnvägsarbeten blivit företagets specialitet med bland annat installationer av kontaktskenor från tillverkaren Furrer & Frey.

Efter årsskiftet stod det klart att norska koncernen Rail Production förvärvar LEJT som nu blir Rail Production Sweden. För Fredrik och hans kollegor blir det på många sätt  ”business as usual” men i större skala.

– Det känns jättebra att få en stark koncern i ryggen, det kommer hjälpa oss att utvecklas ytterligare. Rail Production är en mångfacetterad koncern som håller på med allt från material, konsultverksamhet och utbildningar till boendelösningar kopplade till järnvägen. Vår del i helheten är att vi stärker upp inom installationer.

Basen för företaget blir som sagt fortfarande Sollefteå men uppdragen finns precis som tidigare runt om i Sverige och världen.

– Vi kommer bland annat sköta alla installationer åt Furrer & Frey i Norden så vi har mycket på gång här framöver. Därför kommer vi även att börja söka folk, målet är att växa från dagens fem anställda till runt 20 om några år, konstaterar Fredrik och tillägger att det finns gott om möjligheter i järnvägsbranschen nu.

– Det vi söker är personer med elektrisk bakgrund, gärna med erfarenhet av högspänning, men framför allt letar vi efter rätt drivkraft och ambitioner. Kunskap hjälper vi till med”

Att affären blev av ser Fredrik som ett kvitto på att han har byggt upp en bra och stabil verksamhet under åren.

– Det hade aldrig gått utan min otroliga personal och alla bra samarbeten jag har med lokala företag, exempelvis Contrado som har varit ett stort stöd särskilt nu inför det här steget!
