Dags att utse Risöns kubbmästare

Den 20 fylls fotbollsplanerna på Risön med kubbspelare när årets upplaga av Risö-kubben går av stapeln. Drygt 100 lag gör upp om både fina prispengar och den åtråvärda förstaplatsen i turneringen som spelar för 15:e gången.

Den första tävlingen arrangerade vi 2006 och sen är det bara pandemin som har satt stopp, konstaterar Bengt-Åke Sundelin från arrangerande klubben Sollefteå GIF Fotboll, och tillägger att konceptet har utvecklats sedan starten.

– Under de första åren förändrades upplägget något men se senaste tio gångerna har nog följt samma mall. Upp till 128 lag inleder med gruppspel, därefter går alla lag vidare till ett slutspel där uttagningen börjar. På så sätt får alla lag spela minst fyra matcher och vi får en spännande finalomgång på slutet.

Lagen har 3-4 spelare och kan bestå av allt från företag och organisationer till kompisgäng och politiska partier. Anmälning av lag görs i förväg och vid den här tidningens utgivning har den ordinarie anmälningstiden gått ut men efteranmäla kan vara möjlig om det finns platser kvar.

– Det går alltid att höra av sig innan vi kör igång men det går inte att anmäla sig på plats, understryker Bengt-Åke och berättar att vinnarlaget både kammar hem stor ära och 10 000 kronor.

– Även tvåan och trean vinner pengapriser medan fyran brukar få en fri anmälan till nästa års tävling. 

Risökubben brukar bli en riktig folkfest i och med att många företag och arbetsplatser har turneringen som en kick off efter semesterperioderna. Samtidigt ger arrangemanget ett bra tillskott i klubbkassan för Sollefteå GIF Fotboll.

– Överskottet från arrangemanget går till vår ungdomsverksamhet. Därför passar det bra att ungdomar från vårt A-lag och de äldre juniorlagen brukar agera domare och faktum är att vi fortfarande använder samma kubbspel som när vi köpte in dem 2006!

Bildtext: Den 20 augusti är det dags att avgöra den årliga Risö-kubben där ett hundratal lag gör upp om både ära och fina prispengar.
