Mitt liv som: Hunduppfödare

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Eva Medin som föder upp dvärgschnauzrar,

Det är definitivt en bättre dag på jobbet när Sollefteåbladet hälsar på hos Ewa Medin och möts av fem leksugna dvärgschnauzervalpar. De åtta veckor gamla valparna tillhör Kennel Nenevas men ska flytta hem till sina förväntansfulla nya ägare vilken dag som helst.

– Jag har hållit på med hundar hela livet men upptäckte just dvärgschnauzern 2016. Det är verkligen en allroundras och en jätterolig hund att jobba med så det blev ett naturligt steg att börja med uppfödning, berättar Eva som startade kennel 2019 och nu är inne på sin femte kull.

– Det ligger väldigt mycket jobb bakom varje kull. Först gäller det att hitta rätt hane att avla med och då krävs det ofta att man åker och kollar på utställningar. Sen kollar man även inavelsgrad, hälsa, mentalitet och att den blivande pappan är exteriört rastypisk, alltså att den har alla yttre egenskaper som en dvärgschnauzer förväntas ha.

Det är mycket som ska stämma, dels för att undvika att valparna får medfödda sjukdomar men Eva är också noga med den mentala biten.

– Man vill förstås ha lugna och stabila hundar, därför gör vi en mentalbeskrivning i Timrå för att se hur hundarna reagerar i olika situationer. Det är samma krav på hanar och honor.

När hon har hittat en hane som passerar nålsögat och själva parningen är avklarad väntar valpningen - ett moment som kan vara dramatiskt men hittills har Eva inte råkat ut för några allvarligare komplikationer - innan det är dags att ta hand om både valpar och tik under de kommande veckorna.

– Efter de fyra första veckorna börjar vi ta emot besök och ser till att valparna får träffa folk, andra hundar, barn och så vidare. Socialiseringsträningen är viktig, förklarar Eva och berättar att det sista steget är att hitta rätt valpköpare.

– Den delen är jag också väldigt noga med. Det är viktigt att köparen verkligen har tid för sin hund och kommer lägga ner det jobb som behövs för att den ska utvecklas och må bra. Jag har fortfarande kontakt med många av köparna från tidigare kullar och gillar att följa valparnas utveckling till vuxna hundar hemma hos sina nya ägare.

Faktaruta

Eva Medin driver sin kennel vid sidan av jobbet som leg. psykoterapeut på kyrkans familjerådgivning i Sollefteå

Kennel Nenevas är registrerad hos Svenska Kennelklubben och föder upp dvärgschnauzrar i färgen Salt & peppar.

Rasen brukar funka även för den som är allergisk mot hundar. Den kräver relativt mycket pälsvård och är en bra sällskapshund som tycker om att vara med i de flesta sammanhang.

Även om dvärgschnauzervalpar är relativt dyra är uppfödning inget som genererar några stora pengar. Det är många kostnader inblandade och så för Eva är uppfödningen ett sätt att finansiera sitt stora intresse.

Det roligaste med uppfödningen är enligt Eva att följa valparnas utveckling, kontakten med valpköparna och den stora gemenskapen som finns bland hundintresserade.



