Stark tillväxt för elektrisk företagsduo

Mats Elektriska och Sollefteå Låsservice växer så det knakar. Företagen som verkar tillsammans under samma tak är idag fler anställda än någonsin, bland annat tack vare bra samarbete med vuxenutbildningen och det nya elprogrammet på Solleftå Gymnasium.

– Vi har haft en starkt uppåtgående trend under de senaste fem åren och det märks att det händer mycket positivt i kommunen nu, konstaterar Fredrik Jeanson som driver Mats Elektriska tillsammans med Peter Wallgren. 

– För att möta efterfrågan behövs folk med rätt kompetens. På senare tid har vi anställt tre nya elektriker som har utbildat sig i vuxen ålder och samarbetet med Reveljen(?) på Sollefteå kommun har fungerat mycket bra!

Han passar även på att lyfta effekten av det nya elprogrammet som startade på Sollefteå gymnasium för tre år sedan.

– Vi har haft flera praktikanter från programmet sedan det drog igång och nu när den första kullen tog studenten har vi redan hunnit anställa en av dem. Dessutom kommer en elev från årskurs två in som sommarjobbare. Att det kommer ut nyutbildade, unga elektriker på den lokala arbetsmarknaden kommer göra stor skillnad för branschen, särskilt nu när behoven av personal kommer fortsätta öka i och med etableringsprojekten.

Försvarsmaktens etablering i Sollefteå har varit en bidragande faktor i utvecklingen hos Mats Elektriska. Företaget ingick nyligen ett ramavtal med Fortifikaitonsverket som äger alla fastigheter inom Försvarsmakten och kommer genom det ha hand om mindre underhållsjobb och akuta insatser under de kommande åren.

– Det känns jättekul att ingå det samarbetet! Samtidigt är vi med och räknar på Fortifikationsverkets andra, större jobb som kommer ut på upphandling. Bland annat fick vi nyligen tilldelning på ett stort jobb på skjutvallen uppe på Tjärnmyrans skjutfält som kommer hålla på under hela hösten, berättar Fredrik.

Mats Elektriska och Sollefteå Låsservice ingår i samma koncern och har idag 16 anställda som jobbar med allt från elinstallationer och solenergi till låssystem och larm. Tros att företagen har rekordmånga anställda och har dubblat sin omsättning under de senaste fem åren bedömer Fredrik att de kommer behöva bli ännu fler här framöver.

– Byggbranschen går framåt i Sollefteå så det finns bra framtidsutsikter för elektriker oavsett om man är nyutbildad eller har hållit på länge!


Bildtext: Mats Elektriska och Sollefteå Låsservice, två anrika företag som verkar tillsammans under samma tak. 
