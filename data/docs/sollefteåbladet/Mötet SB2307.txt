Sollefteåbladet möter: Alexander Stenklyft

Han kombinerar gårdsliv med familjen med många mil i lastbil som chaufför hos Själanders Åkeri. Han är dock inte bara köttbonde och lastbilschaufför, snart söker han kärleken i TV också. Den här gången träffar Sollefteåbladet Alexander Stenklyft, 24-åringen från Forsnäs som söker en fru att dela bondelivet med.

Alexander växlar mellan lastbilsjobbet och uppgifterna på familjens gård i Forsnäs. Lantbruket har funnits i släkten i flera generationer och drivs nu av Alexander, föräldrarna Håkan och René plus att farmor Evy	 också hugger i när det behövs. Verksamheten byggdes ut till sin nuvarande form i slutet på 90-talet vilket innebär att Alexander bokstavligen har växt upp tillsammans med gården.

– Även om 150 tjurar räknas som en ganska liten gård i sammanhanget så är det precis lagom för oss. Det finns alltid något att göra men inte mer än att vi klarar det själva, konstaterar han och berättar att föräldrarna bor i anslutning till gården medan han själv bor nere i byn sedan fem år tillbaka.

– Där har jag en egen liten gård med ett hus som snart är helt nyrenoverat, en nybyggd bastu med utsikt över älven och snart ska jag flytta hit en bagarstuga.

Ett idylliskt glesbygdsliv med andra ord, det enda som han saknar är en fru att dela det med. Att söka till Bonde Söker Fru i TV4 var dock inget som hände på Alexanders eget initiativ så när det första samtalet från produktionen bakom programmet kom för två år sedan var han övertygad om att någon drev med honom.

– Jag hade precis klämt handen när det ringde och jag har kompisar som inte skulle dra sig från att driva om nåt sånt där. Därför la jag på när jag först fick frågan om att vara med men när dom hörde av sig igen visade det sig att både mamma och flera kollegor på Själanders hade skickat in och tipsat om mig, berättar han och tillägger att det var långt ifrån självklart att tacka ja när det stod klart att han hade rätt profil för programmet.

– Det är ju inte bara nåt man tar på sig utan att gå in för det på riktigt. Men efter lite funderande bestämde jag mig för att köra.

Våren 2021 kantades fortfarande av Corona-trassel och på något sätt föll Alexanders ansökan mellan stolarna. Det blev ingen medverkan under sommaren och han hade tänkt stänga dörren till Bonde Söker Fru-upplevelsen helt och hållet när det plötsligt kom ett nytt samtal förra hösten. 

– Då fick jag veta att jag stod först i kö för att vara med i 2023 års program och att de verkligen ville ha mig med. Det kunde jag ju inte tacka nej till så därefter har det både blivit en hel del möten med produktionen, en första inspelning av presentationsmaterial och i början på april släpptes casting-filmerna för årets bönder.

Nästa steg - det som pågår just nu - är att alla som känner sig intresserade av att lära känna Alexander lite mer kan skicka in brev till honom fram till den 14 maj. Därefter börjar de riktiga inspelningarna, antingen som deltagare i Bonde Söker Fru eller systerprogrammet som heter Kärlek åt alla.

– Antingen blir det inspelning här på gården eller nere på Siggesta Gård på Värmdö, det visar sig. Oavsett ska det bli väldigt spännande att vara med och att se om det klaffar med någon av brevskrivarna.

Drömscenariot är att träffa en självständig och flexibel tjej som gärna får dela Alexanders intresse för lantbruk, inredning och lastbilar.

– Men det är inget krav att hon gilla rprecis samma saker som jag. Däremot måste hon vara beredd på att det krävs mycket för att hålla igång gården och att djuren alltid måste ha högsta prioritet, sammanfattar han.

– Därför att det bra om hon har egna intressen också. Om hon vill ha hästar så går det bra men jag kommer definitivt inte rida, där drar jag en tydlig gräns!

För tillfället har han många tankar som snurrar i huvudet. Om programmet spelas in på plats i Forsnäs vill han se till att tjejernas upplevelse hos honom ska bli så bra som möjligt, därför anpassar han bland annat renoveringen av övervåningen för att eventuellt kunna erbjuda alla deltagare egna rum under sommaren.

– Det är tur att jag har hjälp av Bengt Isaksson från Ramsele när det gäller renoveringen, han vet hur jag vill ha det och är bra på att se lösningar, konstaterar Alexander och avslutar:

– Man vill ju verkligen inte slarva bort en sån här chans så jag kommer definitivt se till att förutsättningarna är så bra de kan bli!


Faktaruta:

Namn: Alexander Stenklyft
Ålder: 24 år
Bor: Forsnäs i närheten av Ramsele
Gör: Kör lastbil och jobbar på familjens gård
Gör också: Aktuell som en av bönderna i TV4:s långkörare Bonde Söker Fru
Vill göra: Åka på semester i Norge med sin specialbyggda lastbil med en stuga på flaket

