Gott om möjligheter i grön framtidsbransch

Skogsbranschen är stor och stabil i Sverige och inte minst i vår del av landet. Det innebär också att det finns gott om jobbmöjligheter i skogen, något Moa Hermansson, virkesköpare på Holmen, gärna berättar mer om.

Det händer mycket på samma gång inom de skogliga näringarna. Snabb teknisk utveckling och en pågående generationsväxling samtidigt som marknaden har varit stekhet de senaste åren gör att branschen behöver folk i alla led och konkurrensen om arbetskraften är hög.

– De flesta aktörer expanderar sin verksamhet på olika sätt. Holmen Skog har tidigare haft en småskalig köporganisation i Norrland men i och med att företaget förvärvade sågverksföretaget Martinsons med två stora sågverk så utökades köpverksamheten. Idag är vi runt 40 virkesköpare från Ullånger i syd till Piteå i norr, förklarar Moa som har varit i branschen sedan 2020.

– Jag är utbildad skogsmästare och tidigare var det mer eller mindre självklart att det behövdes en skoglig bakgrund för att jobba i branschen. Nu ser det annorlunda ut, dels finns det kortare yrkesutbildningar man kan gå men framför allt har kompetenser som säljerfarenhet och relationsbyggande blivit minst lika viktigt, främst inom yrket virkesköpare.

Holmen är en stor koncern och är Sveriges fjärde största skogsägare. Som virkesköpare i företaget jobbar en med att köpa virke, framför allt av privata skogsägare. Det handlar om komplexa affärer där skog ska inventeras, värderas, skördas och transporteras, något som borgar för variationsrika arbetsdagar som ofta spenderas utomhus. En stor del av arbetet är också att ge de privata skogsägarna tips och råd kring skötsel av deras skogar utifrån deras mål med ägandet. 

– Holmens vision är att det ska vara tryggt, enkelt, lönsamt och glädjerikt att äga skog, säger Moa och fortsätter:

– Mins dagar har en bra blandning av kontorsjobb och tid ute i skogen och hos kunder. Jag bor i Skorped men har även Sollefteå som mitt ansvarsområde så jag kan utgå hemifrån. Holmen har även planer på att etablera ett kontor i Sollefteåtrakten här framöver, säger Moa och tillägger att hon gillar att jobba i en framtidsbransch i förändring.

– På vår avdelning är exempelvis 40% av virkesköparna tjejer i en bransch som länge har varit mansdominerad. Nu fokuserar man mycket på mångfald och vi uppmuntras även att prova olika roller inom företaget för att fortsätta utvecklas. Det är kul att jobba för ett företag som vill att medarbetarna växer!

Till den som är nyfiken på att komma in i den skogliga världen är Moas tips att höra av sig till arbetsgivare och visa intresse. Holmen söker både exempelvis virkesköpare och entreprenörer kring skogsvård och avverkning runt Sollefteå med omnejd.

– Vi ger gärna tips och råd och vill man följa med ut under en arbetsdag brukar vi kunna lösa det också. Snart börjar det även bli dags att söka sommarjobb och då vill jag gärna slå ett slag för skogsbranschen!

Bildtext: Moa Hermansson är virkesköpare för Holmen, ett företag som är på stark frammarsch i vårt område. Hon tipsar om att skogsbranschen både är spännande att jobba i och har stort behov av arbetskraft.
