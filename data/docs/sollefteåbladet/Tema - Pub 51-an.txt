Klassiska Pub 51:an får nytt liv

I dagarna slår Pub 51:an upp portarna i Appelbergs-huset. Nya menyer finns på plats, uteserveringen på gågatan har fått en uppdatering och den nye ägaren har gott om planer både när det gäller matleveranser och evenemang i lokalerna.

Den nya krögaren heter Mohsen Baghbani och har tidigare drivit restaurang i Stockholmstrakten. Efter att ha sett en annons på nätet om möjligheterna att arrendera restaurangen på hörnet i Appelbergshuset bestämde han sig för att satsa i Sollefteå.

– Jag arrenderar lokalerna av Mender Daoud som äger fastigheten men kommer driva restaurangen i egen regi, förklarar Mohsen som kommer erbjuda en kombination av pizza och á la carte-meny plus att Pub 51:an har fullständiga alkoholrättigheter.

– Det blir fyra olika kategorier, pizza, hamburgare, kycklingrätter och pasta. Antingen kan man äta hos oss - kanske på någon av våra två stora uteserveringar om det är fint väder - men vi erbjuder också take away och utkörning.

För att underlätta de två senare alternativen samarbetar Pub 51:an med Foodora, en tjänst för matbeställningar och leveranser som har funnits länge i större städer och alltså nu gör entré i Sollefteå.

– Det är väldigt smidigt att beställa via Foodoras hemsida eller via deras app, där finns alla menyer och tillbehör samlade. Det går lika bra att beställa för hemleverans som att komma in och hämta sin mat hos oss, berättar Mohsen och tillägger att han har planer på att utöka verksamheten med mer nöjen i framtiden.

– När jag har kommit igång lite är tanken att det ska bli nattklubb och diskotek hos Pub 51:an också. Men först är målet att leverera bra mat, förhoppningsvis soliga uteserveringar och att visa Sollefteåborna hur smidigt det är att beställa mat via Foodora!


Bildtext: Klassiska Pub 51:an I Appelbergshuset återuppstår i nye krögaren Mushen Baghbanis regi.


