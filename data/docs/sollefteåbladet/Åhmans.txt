Färgstarkt Sollefteåföretag inspirerar och expanderar

Åhmans Färg går en spännande vår till mötes. Kedjan Nordsjö Idé & Design rullar ut ett nytt butikskoncept samtidigt som Malin Lindström är i full gång att öppna upp en systerbutik till Åhmans  i Härnösand.

– Jag drivs av att utveckla både företaget och min personal så jag har massor av visioner och idéer. Att öppna en ny butik i någon annan stad har funnits med i tanken länge så när Nordsjö Idé & Design kontaktade mig i somras om en möjlighet i Härnösand så var jag med på tåget direkt, säger Malin och berättar att butiken kommer att ligga precis i infarten till Härnösand, ungefär mitt emot tågstationen.

– Namnet på den nya butiken kommer vara hemmets hus och målet är att skapa en besöksdestination i Höga Kusten för alla som älskar sitt hem. Det ska bli jättespännande att ta det här steget och att kunna erbjuda Härnösandsborna samma butiksupplevelse som vi har jobbat fram i Sollefteå under de senaste åren med fokus kundrelationer, inspiration och service.

Upplägget blir samma som i Sollefteåbutiken med ett brett sortiment av tapeter, färg, golv, kakel, heminredning och utvalda möbler. Butiken kommer såklart även att erbjuda kedjans centrala tjänst Stilhjälpen som gänget på Åhmans förövrigt har varit med och tagit fram marknadsmaterial och paketering till. Arbetet har pågått under hösten och vintern tillsammans med kedjans team och resulterat i ett material som mottagits väldigt väl i de övriga 99 butikerna i Sverige.

– Jag såg tidigt att det behövs ett nytt sätt att tänka och jobba för att fortsätta locka kunder till en fysisk butik när köpbeteenden ändras hos kunderna och konkurrensen från näthandeln ökar. Jag har varit säker på att vår väg med tjänster och service har varit rätt hela tiden så det känns jättekul att vi har fått förtroendet från kedjan att vara med när det nya materialet togs fram, säger Malin som alltså har många järn i elden på samma gång.

– Renoveringen av den nya butikslokalen pågår för fullt, den kommer att få ett rejält lyft. Min dotter Felicia som har jobbat hos oss i Sollefteå kommer att börja i Härnösand så det innebär att vi behöver rekrytera nya medarbetare med bra människokännedom och öga för färg och form i båda städer. 

Hektiskt med andra ord men Malin ser fram emot att ta sitt företagande till nya nivåer.

– Det känns fantastiskt att kunna föra arbetssätt och idéer som vi har utvecklat här i Sollefteå vidare till en ort till plus att vi får vara med och forma och inspirera framtidens butikshandel!

Bildtext: Beror på bilden


