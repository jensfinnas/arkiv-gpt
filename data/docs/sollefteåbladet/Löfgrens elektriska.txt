Rutinerad elektriker startar eget

Många elfirmor har fullt upp just nu men under hösten har lämpligt nog en ny elfirma startat i Sollefteå. Bakom Löfgrens Elektriska står dock ingen novis, utan elektrikern Nils Löfgren som har många år i branschen.

Text och foto: Anette Bodén

Nils Löfgren, eller Nisse som han kallas, har arbetat som elektriker sedan gymnasiet och har under åren jobbat på ett flertal firmor i Sollefteå. 
	– Jag har nog alltid haft en önskan om att driva eget, och nu när min son fyllt 18 kände jag att det var dags. Så sedan augusti är jag egen och det känns jättekul. Som elektriker jobbar man ofta ensam ändå så det är inte så stor skillnad från tidigare men jag är tacksam att jag har fått så fint stöd från flera andra firmor i stan. De har ofta hänvisat till mig då de själva inte haft tid, vilket gjort att namnet spridit sig snabbt och jag har därmed haft bra med uppdrag redan från start, säger Nisse.
	Flera av de större elfirmorna i stan har fullt upp just nu med större uppdrag och hinner inte alltid med att ta de mindre eljobben, så Nisse har redan hittat lite av en nisch i att göra den typen av elinstallationer för privatpersoner och företag.
	– Jag gör alla sorters elarbeten, gillar utmaningar och att få lösa problem. Men jag föredrar just elinstallationer i hemmet, vilket passar bra då andra firmor ofta måste prioritera annat. Behöver man bygga om kök, badrum, komplettera med nya eluttag eller installera en ny spis och så vidare, kan man gärna kontakta mig. Men ett gott tips till kunden är att planera vad man vill ha hjälp med och gärna samla ihop flera saker på en gång när det gäller mindre jobb.
	Löfgrens Elektriska har sin bas i Resele men tar uppdrag i hela Sollefteå kommun.
	– Jag fixar allt som är möjligt, och är det omöjligt tar det bara lite längre tid, blinkar Nisse.
	

Bildtext: Nisse Löfgren har nyligen startat eget. Elfirman Löfgrens Elektriska tar uppdrag för såväl privatpersoner som företag i Sollefteå kommun.
