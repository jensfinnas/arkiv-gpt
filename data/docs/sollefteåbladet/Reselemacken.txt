Reselemacken uppgraderas

Efter en rejäl kraftsamling såg Reselemacken dagens ljus 2009. Sedan dess har den försett både lokalbor och besökare med drivmedel i bekväm anslutning till Resele Lanthandel. Inom kort är det dags för en uppgradering av anläggningen för att möta nya regler och bestämmelser.

– Att kunna tanka hemma i byn är viktigt oavsett om det handlar om att fylla på traktorn som behövs för att skotta snö eller för att kunna pendla till jobbet, konstaterar Per Håsten, själv inflyttad Reselebo sedan 2012 och ordförande i den ekonomiska föreningen som äger Reselemacken.

– Det finns en tydlig Reseleanda som handlar om att hitta lösningar tillsammans. Det var den andan som såg till att macken blev verklighet och detsamma gäller det nya steget vi tar nu.

På grund av ökade krav kring drivmedelsanläggningar skulle Reselemacken behöva stängas under hösten 2022 om den inte byttes ut eller uppgraderades, ett projekt som skulle cirka 1,3 miljoner kronor.

– Vi kontaktade Skellefteåbränslen som har varit vår leverantör i många år. De har nämligen ett system för att driva bymackar och deras VD skissade på ett förslag på hur de skulle kunna gå och arrendera macken, förklarar Per och berättar att en annan viktig del i lösningen var finansiering via Region Västernorrland.

– Det krävdes mycket jobb men till slut fick vi ett stöd på 50% av investeringskostnaden från Regionen som innebär att vi kan byta ut den gamla anläggningen mot en ny vilket var en förutsättning för att kunna arrendera ut den.

Inom kort kommer den nya macken på plats och en viktig del i serviceutbudet i Resele är säkrad för framtiden.

– Vi är glada att vi har vår servicepunkt mitt i byn med allt från butik och bränsle till ett ställe att ta en kopp kaffe och träffa folk på. Det är viktiga delar för att Resele ska fortsätta vara en attraktiv plats att leva och bo på!

Bildtext: Per Håsten är ordförande i den ekonomiska föreningen bakom Reselemacken och ser fram emot att en ny och uppgraderad mack kommer på plats så snart som möjligt. Han tipsar om att både företag och privatpersoner kan köpa andelar i macken för att stötta byns viktiga servicepunkt.
