LEJT fixar jobben runt om i hela Sverige

Uppdragen rullar in hos LEJT, Långsele El & Järnvägsteknik, ett företag som jobbar i hela landet men har hjärtat i Sollefteå och Långsele. Med mottot ”We just fix it” har de fått många nya och spännande jobb på senare tid.

LEJT har funnits sedan 2011 när Fredrik From bestämde sig för att starta ett eget litet familjeföretag inom framför allt järnvägsområdet men även arbeten med vind- och vattenkraft och offshore. Basen för företaget är i Långsele i och med att det är där Fredrik bor men uppdragen finns i ett mycket större område.

– Idag är vi fyra som jobbar i LEJT och ibland hyr vi in ytterligare bemanning utifrån vilka uppdrag vi har, berättar Fredrik som själv inledde ett större jobb på Mittbanan och Ådalsbanan.

– Jag jobbar som byggledare, leveransuppföljare och tekniskt stöd i ett projekt som sträcker sig över totalt 90 mil järnväg. Spännande och extra kul att vissa delar att jobbet blir på spår i Helgum och Långsele, jag jobbar ju ofta längre bort så det ska bli trevligt att vara närmare hemmaplan.

Samtidigt jobbar andra delar av LEJT med gång- och cykelbroar över järnvägen i Åre, ett uppdrag som förmodligen kommer att behöva förstärkas med mer arbetskraft till våren. I dagarna blev företaget också huvudsamarbetspartner till en stor leverantör inom branschen.

– Vår fantastiska personal gjorde en installation åt dem i Västerås. De blev nöjda med jobbet och det ledde till nya uppdrag och ett spännande samarbete. Riktigt kul!

Hittills har Fredrik drivit LEJT hemifrån men snart är det dags att flytta in i mer ändamålsenliga lokaler.

– Vi kommer att skaffa kontor på Hågesta i början på nästa år, en naturlig utveckling allt eftersom vi växer och får fler olika uppdrag som ska hållas ihop.

Även om jobben är spridda över landet så är det ändå hemmaplan som är viktigast för Fredrik. 

– Lokala samarbeten är viktigt. Det var exempel Lars Filipsson på dåvarande ThreeT som hjälpte mig att komma igång och Helena Heikström på Contrado Redovisning ger mig massor av bra råd. När vi behöver kläder är Maja på Lindmans en klippa. Vi gör allt för att handla lokalt!


Bildtext: Fredrik From driver LEJT - Långsele El & Järnvägsteknik - och jobbar med projekt hela landet. 

