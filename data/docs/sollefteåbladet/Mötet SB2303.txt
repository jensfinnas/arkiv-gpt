Sollefteåbladet möter: Robert och Linnea Hallström

De trivdes bra med livet i Uppsala men pratade om att flytta norrut redan för flera år sedan. När beskedet om att Sollefteå skulle bli regementsstad igen blev det plötsligt mindre snack och mer verkstad och sedan slutet av förra året är familjen Hallström nyblivna Österforsebor.

I paret Hallströms fall är det dock bara Linnea som är ny i byn, Robert är däremot uppväxt i Österforse. Han kom in på den militära banan genom värnplikten som pansarskyttesoldat i Boden -06/07. Några år senare fick han fast anställning som soldat vid I19(?) i Boden och därefter gick flyttlasset till Uppsala för en tjänst inom flygbassäkerhet för Flygvapnet.

– Det var även där jag och Linnea träffades. I och med att hon är från Uppsala blev det naturligt att vi köpte hus där, berättar Robert och tillägger att tankarna på ett liv i Sollefteå fanns med redan då.

– Men jag trivdes verkligen inom Försvarsmakten och hade nyligen utbildat mig till Specialistofficer så det var inte läge att flytta.

– Jag gillade Österforse direkt när jag var uppe och hälsade på första gången och vi hade pratat mycket om att bo här så egentligen var det rätt jobb vi väntade på för att kunna ta steget, tillägger Linnea.

Den sista pusselbiten föll på plats när det stod klart att Försvarsmakten skulle komma tillbaka till Sollefteå. 

– Vi började hålla koll på lämpliga tjänster så fort vi hörde det! När samma tjänst som jag hade vid F16 i Uppsala dök upp på I 21 skickade jag in en ansökan direkt. Det var det jag jobbade med i Uppsala så det kändes som en perfekt utmaning att få vara med och bygga upp organisationen för bevakning här i Sollefteå, säger Robert som tillträdde i sin nya roll i början av januari.

Det var nära att flytten gick till ett hus i Sollefteå men i sista sekund dök det upp ett lämpligt objekt i Österforse.

– Robert jobbade när det var visning så jag och barnen åkte upp och huset var precis det vi hade letat efter. Sen gick det snabbt, vi gjorde klart affären i somras men flyttade inte upp förrän under julveckan eftersom jag precis höll på att avsluta min utbildning till sjuksköterska i Gävle, förklarar Linnea som för tillfället är hemma och är mammaledig med barnen Vilgot och Valter.

– För min del tror jag definitivt att jobb finns när det är dags att komma ut i arbetslivet igen men just nu känns det bra att vara hemma med barnen. Innan vi bodde här trodde vi att det kanske skulle vara ont om saker att göra men det är snarare tvärt om, vi har fullt upp med dans, utflykter, bad och biblioteksbesök.

I Uppsala bodde de en bra bit utanför stan så flytten till Österforse innebär att familjen plötsligt hamnade mycket mer centralt.

– Det var ju hit vi ville komma så vi är glada att vi hade is i magen trots att vi redan hade sålt det andra huset, det dök ju upp ett drömhus till slut!  Alla i familjen älskar snö så vi trivs jättebra med att har nära till både skidspår och skoterleder samtidigt som jag tar mig till jobbet på tio minuter, konstaterar Robert.

– Vilgot var lite tveksam till flytten - ”man bor där man bor” var hans första kommentar när vi berättade att vi skulle flytta - men det ändrades snabbt, säger Linnea.

–  Nu har barnen nära till farmor, farfar och kusiner och när det är dags för skola och förskola kommer det också vara mycket enklare än om vi hade bott kvar utanför Uppsala.

Utöver att de själva bättrade på flyttnettot i kommunen jobbar både Robert och Linnea på att putsa siffrorna ytterligare. De är nämligen flitiga med att tipsa kompisar och tidigare kollegor om fördelarna med livet i norr.

– I och med att jag är mitt i processen med att rekrytera fler anställda till min enhet på regementet vet jag att det finns stort intresse ute i landet för att flytta hit. Det har redan flyttat hit många utifrån för jobb inom I 21 och fler kommer det att bli, säger Robert.

– Det råder lite nybyggaranda nu när allt börjar växa fram och vi sätter grunden för något som kommer bli väldigt stort inom de närmsta åren. Det känns som att vi flyttade upp i precis rätt tid och det ska bli spännande att följa utvecklingen i kommunen här framöver!

Faktaruta:

Namn: Linnea och Robert Hallström
Ålder: 29 respektive 35 år
Bor: I centrala Österforse
Bor med: Barnen Vilgot, 4 år och Valter, 1 år.
Gör: Mammaledig sjuksköterska och chef för bevakningsenheten på I 21
Gör också: Njuter av snön
Smultronställe: ”Hela Österforse egentligen men måste vi säga något specifikt ställe å ligger Kullaborg högt upp på listan”.





