MM (Ej spikad rubrik)

För snart 11 år sedan var MM - Mycket Mer för Pengarna - den första butiken som etablerade sig på Hågestaområdet. Sedan dess har det hänt en hel del - både i butiken och i området runtomkring - och grundaren Leif Ohlsson ser fram emot att följa den positiva utvecklingen i Sollefteå.

– Jag och min kompanjon (namn?) hade startat lågprisbutiker i Söderfors och Skutskär och letade fler ställen att etablera oss på, berättar Leif som innan dess hade jobbat länge på lågpriskedjan ÖB.

– En bekant på dåvarande Vasallen som ägde fastigheterna på Hågestaområdet frågade om vi var intresserade av en lokal.

Han konstaterade att det fanns en lucka för deras koncept och bestämde sig för att öppna upp MM i Sollefteå.

– Det gäller att fylla ett behov hos kunderna och det såg vi att vi skulle kunna göra med vårt breda sortiment och låga priser. Tanken är att tilltala en bred målgrupp och se till att kunderna känner att de gör en bra affär hos oss.

Butiken slog upp portarna i april 2011 och har sedan dess försett Sollefteåborna med allt från verktyg och material för hemmafixande till kläder, heminredning, leksaker och matvaror.

– Mixen av produkter är en av våra styrkor och vi anpassar den ständigt efter vad kunderna efterfrågar. 

Att hitta bra klipp och rätt leverantörer är en av nycklarna till att lyckas i lågprisbranchen. Framförhållning, fingertoppskänsla och att försöka ligga steget före i inköpen är också viktiga delar av strategin.

– Det krävs ett ständigt pusslande för att rätt varor ska levereras i rätt tid och komma ut på rätt plats i butiken. Men känslan när allt faller på plats är oslagbar, säger Leif och tillägger att personalstyrkan på sju personer är avgörande för butikens framgångar.

– Siffrorna pekar uppåt för varje år och det är tack vare vårt gemensamma engagemang!

De första åren var Leif butikschef och veckopendlade från Uppsala innan han så småningom passade rollen vidare och stöttade upp butiken mer på distans. För två år sedan bestämde han sig för att slippa de hundratals milen i bil och blev Sollefteåbo istället.

– Jag har ju hjärtat här, både i butiken och i bygden, och det är mycket lättare att utveckla företaget om man är på plats varje dag, förklarar han.

– Vi hade en dipp mellan 2016 och 2019 men de senaste åren är vi på stark frammarsch igen. Nu ser vi fram emot att få ännu fler goda grannar här på Hågesta och att se hur exempelvis regementsetableringen påverkar vårt sortiment här framöver. Sollefteå är på gång nu och vi ser fram emot att vara en del av den utvecklingen!

Bildtext: Leif Ohlsson, butikschef på MM - Mycket Mer för Pengarna, trivs i branschen och gillar när kunderna lämnar butiken med känslan av att ha gjort en bra affär.
