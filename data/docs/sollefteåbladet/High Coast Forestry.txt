Höga ambitioner hos High Coast Forestry

Redan när Alexander Ramén startade sitt företag för drygt fyra år sedan hade han siktet inställt på snabb tillväxt. Med vilja, koll på marknaden och rätt timing har utvecklingen gått stadigt uppåt och ser ut att fortsätta i samma riktning

– När jag körde igång var det bara jag och en anställd men ambitionen var att bli fler snabbt. Nu är vi totalt 16 i företaget och har kontor här i Sollefteå och ett i Åsele, berättar Alexander när vi ses i de luftiga kontoren på Hågesta 6.

Han beskriver High Coast Forestry som ett skogligt konsultföretag som framför allt jobbar tillsammans med skogsägarföreningar och skogsföreningar i ett område som sträcker sig från Sundsvall och till Örnsköldsvik samt inåt landet hela vägen till Östersund och Lycksele.

– Vi är specialister på skoglig planering och hjälper våra kunder med rådgivning och beslut kring deras skog helt enkelt.

Att planera föryngring, skötsel, avverkning och allt däremellan är dock långt ifrån enkelt utan kräver både erfarenhet och detaljkunskap inom en mängd olika områden.

– Många blir förvånade när de hör hår många olika beslut vi fattar och vägval vi gör åt våra kunder. Det kan exempelvis handla om vilka lagar och regler som finns att förhålla sig till, naturvärdesfrågor och sociala värden, vägval för skogsmaskiner samt markberedningsform och plantval, förklarar Alexander.

– De flesta av våra anställda har någon typ av skoglig högskoleutbildning men vi har även erfarna skogsmaskinförare och experter inom naturvårdsfrågor i teamet. Mixen är viktig för att kunna erbjuda kunderna den breda kompetens som vi levererar.

– Vi körde igång i ett bra läge då många av kunderna började genomföra strukturella förändringar och numera går mer åt att köpa tjänster som de vi erbjuder istället för att göra allt jobb själva. Samtidigt ligger vi geografiskt rätt, den gröna näringen är stark här och ju mer skogsråvara som efterfrågas i den gröna omställningen desto högre efterfrågan blir det på våra tjänster. 

Med andra ord ser Alexander positivt på framtiden och de möjligheter som kommande etableringar medför.

– Samtidigt växer intresset för Höga Kusten-området och fler vänder blickarna hitåt vilket behövs för att vi ska kunna rekrytera. Både politiker och tjänstemän inom Sollefteå kommun har gjort ett bra jobb med att verka för ett bättre företagsklimat, det märks stor skillnad de senaste åren!

Möjligheten att bo och verka på landsbygden är en viktig fråga för Alexander och en framgångsfaktor för High Coast Forestry.

– Många som jobbar hos oss bor ute i byarna och har skogen som både arbetsplats och fritidsintresse. Att de kan sköta mycket av sitt jobb hemifrån är uppskattat och något som vi tror kommer locka ännu fler att flytta hit i framtiden.
