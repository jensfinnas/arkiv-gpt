Sollefteåbladet möter: William Falkensson

Det som tidigare mest var en kul grej på fritiden är idag en stor del av hans vardag. Filmerna han från början klippte ihop för att följa sin egen utveckling ses av miljoner tittare på YouTube och tröjorna han tryckte upp mynnade ut i ett eget klädmärke. Den här gången möter Sollefteåbladet William Falkensson, skoterprofilen som siktar högt och lär sig hur man uppfyller sina visioner på vägen upp.

William kommer från Stugun men flyttade till Sollefteå -XX. På den tiden var det fotboll och hopp med skidor och snowboard som gällde men med åren växte även intresset för skoteråkning. Runt 2012-13 hade han åldern inne för skoterkörkort och därmed tog äventyren på band och medar över helt och hållet.

– När jag fick börja köra själv kände jag direkt att jag ville bli bra på skoter. När jag vill något så ser jag till att lösa det så jag nötte på och passade på att köra så mycket som möjligt när familjen åkte upp till fjällen.

Utrustad med en Go Pro-kamera och inspiration från skoterfilmer på nätet började han dokumentera sin körning, dels för att kunna se tillbaka på sina framsteg men även för att dela med sig av sina upplevelser. 

– Jag började klippa ihop det jag filmade och startade min Youtubekanal, Falkenssons Production. Själva åkningen var förstås en viktig del men miljöerna är minst lika viktiga. Det är verkligen helt otroligt att stå på en fjälltopp och blicka ut över de snötäckta vidderna och det ville jag få med i filmerna, förklarar han och berättar att han snabbt fick bra respons från tittare runt om i världen.

– Allt eftersom jag lärde mig verktygen för att jobba med filmerna och blev bättre på att göra verklighet av mina visioner ökade antalet prenumeranter. Idag har jag 23 000 som följer min kanal och mina filmer har visats X miljoner gånger.

En bieffekt av framgångarna på Youtube blev att allt fler frågade efter kläder med Falkenssons Production-loggan på. Precis som med filmskapandet tog sig William an uppgiften med passion och nyfikenhet.

– Jag hade ingen aning om hur man producerar kläder men jag läste på och hittade bra tjänster för att lösa uppgiften. Sen tog jag med några tröjor till ett skoterevenemang och det visade sig att dom sålde bra. 

Försäljningen gav - precis som både skoterkörning och filmskapande - mersmak. Med tydlig koppling till filmkamerans Record-knapp föddes märket REC Clothing som från början fokuserade på kläder och mobilskal men som idag har utökats med allt från goggles och handskar till klistermärken, accessoarer och solglasögon.

– Sedan 2019 har REC en egen webbshop plus att vissa av produkterna finns hos Sollefteå Service Center. När jag började med kläderna hade jag ingen koll på den branschen eller hur e-handel funkar men jag har alltid varit öppen för att lära mig nya saker. Jag tror att det är viktigt att våga vara ovetande och inte vara rädd för att det går fel ibland, det är ju så man utvecklas och blir bättre på saker!

Den inställningen har onekligen gett utdelning med tanke på att William numera har sina största intressen som jobb och massor av visioner för framtiden. Helgerna spenderar han oftast i fjällen, veckorna går åt till Youtube-skapande och orderhantering och i mitten på januari släppte han sin första långfilm.

– Men inte ens att packa kartonger på lagret känns som jobb, det är bara andra delar av min passion. Det krävs förstås mycket tid och energi att hålla igång alla delar men det vägs upp av all positiv feedback jag får från kunder och följare, förklarar han och konstaterar att det här bara är början.

– Jag drivs av att utvecklas och gillar att sikta högt. Målet här framöver är att bygga vidare på alla ben av mitt företagande och framför allt fortsätta inspirera fler att upptäcka skotervärlden och hur kul det är att köra tillsammans. Det handlar om så mycket mer än bara action och adrenalin, naturupplevelserna och sammanhållningen är en lika stor del av helheten och det är oslagbart om jag kan bidra till att få in fler i gemenskapen!

Faktaruta:
Namn: William Falkensson
Ålder: 25 år
Bor: I centrala Sollefteå
Gör: Skoterprofil som driver Youtube-kanalen Falkenssons Production och klädmärket REC Clothing.
Gör också: Släppte nyligen långfilmen REC The movie 2
Smultronställe i Sollefteå: ?
