En underhållande sommar i Sollefteå

Äntligen kan vi se fram emot en sommar utan restriktioner och gott om datum att hålla reda på i evenemangskalendern. Bland annat har förra årets succéartade nykomling Sommartåget avgång även i år samtidigt som Nipsommar äntligen är tillbaka i Stadsparken.

Båda koncept går att pricka in vid flera tillfällen i juli, skillnaden är att Sommartåget som namnet antyder förflyttar sig genom kommunen medan Nipsommar är mer stationärt.

Nipsommar tog över efter långköraren Trollskoj - i sin tur en vidareutveckling av klassikern Nipkarusellen - och bjuder på gemytliga underhållningskvällar varje torsdag i juli med start den 7:e och avslutning i form av Nipsommar XL den 28:e i samband med Nipyran.

– Det känns otroligt kul att vara tillbaka, säger Jörgen Åslund som håller i trådarna för de tre första kvällarna tillsammans med tre olika programledarkollegor samt en lång lista av namnkunniga artister.

– Första svängen är får jag sällskap av Anneli Björklund och även Klas Norberg dyker upp. Den 14:e blir det jag och Cissi Jakobsson som håller i programmet och vi gästas bland annat av populära sångtrion For You samt singersongwriter Andreas Nilsson. Den 21:a blir det meriterade Lilian Bokestig från Sundsvall som gör mig sällskap i värdskapet, samt att Martin Häggström och Johan Sjödin toppar artistuppställningen. 

Ungefär samtidigt rullar Sommartåget ut i kommunen med ett första stopp vid badstranden i Undrom den 9 juli följt av den 18:e i Forumparken i Junsele i samband med den årliga nattloppisen. Den 26:e är det Ramsele som gäller och närmare bestämti Ramsele Camping. 

Arrangör är Sollefteå kommun och bakom konceptet hittar vi bland annat Mikael Holmsten från Holmsten Trio som ser fram emot årets trestegsturné runt kommunen.

– Vi fick uppdrag av kommunen att hitta på något kul som funkade i förhållande till restriktionerna förra året. Det blev jättelyckat och därför känns det kul att det blir en repris i år, konstaterar Mikael.

– Vi åker ut med ett färdigt koncept med ljud och ljus, sedan försöker vi gå ihop med lokala akter på varje plats för att sätta ihop program som blir kul för hela familjen. Utifrån den grunden kan sedan varje ort bygga vidare på arrangemanget lite som man vill. Nu ser vi fram emot att rulla ut med årets Sommartåg!
