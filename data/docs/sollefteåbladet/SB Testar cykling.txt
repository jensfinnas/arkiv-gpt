Sollefteåbladet testar: Cykling i Hallstabacken

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Cykling i alla möjliga former har växt rejält de senaste åren och i Sollefteå kommun satsas det på utbyggnad av leder på flera håll, bland annat i Hallstabacken där det numera går att åka hela vägen från toppen ner till dalstationen. Därför var det verkligen på tiden när Sollefteåbladets utsända samlades i slutet av juli för att uppleva Hallstabacken på två hjul.

Rätt utrustning är förstås en bra förutsättning för en rolig och säker upplevelse. Banorna i Hallstabacken är anpassade för att fungera med helt vanliga mountainbikes men en extra väldämpad cykel gör åkningen mjukare. Sportringen erbjuder uthyrning av cyklar och hjälmar och försåg oss med riktigt bra prylar för utförsåkning - stort tack för det!

Väl på plats i backen mötte liftoperatören(?) Shamil Ibrahin upp oss vid dalstationen för att ge oss lite tips och råd inför premiärturen. Sedan förra sommaren går det nämligen att åka lift upp, något som definitivt underlättar logistiken.

Efter en gemensam koll på kartan över ledsystemet fick vi i tur och ordning hjälp att kroka fast liten på cykelstyret, sedan var det bara att rulla iväg uppåt. Tack vare ett slags dödmansgrepp lossnar cykeln direkt om man skulle råka ramla men vi tog oss upp utan problem. 

På toppen möttes vi dels av en välbekant men alltid lika hänförande utsikt - nu ännu lättare att ta del av då det har avverkats mycket - men även möjligheten att antingen cykla leder i skogen eller hugga in på själva backen direkt.

Vi började med att testa en liten runda på toppen där dert bland annat har byggts en träbana som bjöd på en rejäl utmaning för balansen hos vissa av oss. Efter lite närkontakt med blåbärsriset var vi redo att börja rulla utför längs det som kallas flow trail, en enklare med variant av downhill med mjuka och väl avvägda kurvor som slingrar sig genom skogen på båda sidor om Störtloppsbacken.

Magnus summerade vår upplevelse riktigt kort och kärnfullt redan i början av första åket när han utropade ”fan vad coolt” precis innan han försvann in i skogen. Det intrycket höll i sig hos hela testpatrullen även när vi var tillbaka på plan mark nere vid dalstationen och gjorde oss redo för ett åk till.

Att cykla i Hallstabacken är onekligen en adrenalinframkallande aktivitet men fortfarande fullt rimlig att klara av även för orutinerade cyklister. Liften som vi var lite nervösa för innan fungerade alldeles utmärkt och trots ett par mindre vurpor ser vi definitivt fram emot att göra en repris bara träningsvärken i benen ger med sig.

Bildtext: Den här gången testade Sollefteåbladet cykling i Hallstabacken, en upplevelse som innehöll all från bekvämt liftåkande och sköna svängar till balansträning och närkontakt med blåbärsris.

Foto: Shamil Ibrahin


