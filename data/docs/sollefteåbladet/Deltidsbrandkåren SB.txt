Deltidsbrandkåren

Sollefteåbladet pratar med Johanna Engström som är enhetschef för räddningstjänstens RIB-organisation. Rena deltidsstationer finns i Ramsele, Junsele, Näsåker, Nyland, Ullånger och Nordingrå och heltid och deltid i Sollefteå, Kramfors och Härnösand samt ett värn i Viksjö. Just nu saknas personal på de flesta stationer och rekrytering behövs.

Varför ska man söka till deltidsbrandkåren?
– Man ska söka till deltiden om man vill göra skillnad. Som deltidsbrandman kommer man att finnas för sina medmänniskor när de drabbas av olyckor, vara en hjälpande hand och ett stöd i deras svåraste stunder i livet. Genom att ge en del av sin tid så gör man något gott för sina medmänniskor och sin hembygd. Som deltidsbrandman blir man även del av ett härligt gäng på sin hemstation.

Hur går ansökningsprocessen till?
– Gå in på vår hemsida och skicka in en intresseanmälan. Vi kommer sedan att bjuda in till en testdag där man får prova olika moment som ingår i yrket. En testdag går ut på att den sökande får känna på olika svåra moment och se hur de reagerar, det blir på så sätt lättare att veta om man passar för yrket.

Är det några speciella krav som krävs för att bli deltidsbrandman?
– Krav för att kunna bli deltidsbrandman är först och främst att man har omtanke och empati för sina medmänniskor, hjärtat på rätt plats så att säga.
Utöver det så bör man ha en normalgod fysik.
Man måste också bo och/eller arbeta inom beredskapszonen (6 minuter från våra brandstationer).
B-körkort är ett krav, C-kort är meriterande.
Goda kunskaper i svenska språket är viktigt för att man ska kunna tillgodogöra sig utbildningarna.

Hur ser arbetsschemat och upplägg för utbildning ut ifall man blir antagen?
– Upplägget för utbildningar är först två veckor intern utbildning hos oss på räddningstjänsten och sen följer en utbildning på MSB Sandö som heter GRIB. 
GRIB-utbildningen är 2+1+3 veckor.
Utbildningarnas olika delar utförs inte direkt efter varandra utan ligger spridda över tid.
När man sedan börjar ha beredskap så är det ordinarie schemat beredskap dygnet runt i en vecka, var fjärde vecka.

Vi frågar Filip Andersson, deltidsbrandman i Sollefteå, vad han tycker är viktigast med att vara deltidsbrandman?
– För mig känns det viktigast att kunna bistå vid svåra situationer som kräver extra hjälp.






