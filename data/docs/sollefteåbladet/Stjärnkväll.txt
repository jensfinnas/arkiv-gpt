Stjärnkväll

Årets Stjärnkväll bjöd i vanlig ordning på uppklädda gäster, ett härligt sorl och idel glada miner. Gladast var förstås de vinnare som korades under kvällen. Sollefteåbladet var självklart på plats och fick några kommentarer från två av årets vinnare.

Årets unga företagare
Årets unga företagare blev William Falkensson, 25-åringen som har gjort sitt fritidsintresse till ett jobb. Från att ha gjort skoterfilmer för att följa sin egen utveckling inom åkningen har hans engagemang för både skotervärlden och företagande haft en stadig utveckling.

Idag är han ett välkänt namn inom branschen och driver dels den framgångsrik Youtubekanalen Falkenssons Production samtidigt som han sedan 2019 säljer egna kläder och tillbehör under namnet REC Clothing. 

Hur känns det att vara Årets unga företagare 2021?

– Det känns fantastiskt att få äran! Jag blev väldigt glad av att höra den fina motiveringen. Det var även kul att träffa både nya och bekanta ansikten under kvällen. 

Vad händer nu?
 – Jag kommer växla upp och fortsätta ge mina drömmar och visioner liv tillsammans med likasinnade medmänniskor!


Årets företagare
Årets företagare är inte helt ovan att ta emot utmärkelser under Stjärnkväll. Förra året blev Alexander Ramén nämligen utsedd till Årets unga företagare och nu var det alltså dags att kliva upp på scenen igen. 

Alexander driver sedan drygt fyra år tillbaka det skogliga konsultföretaget High Coast Forestry. Redan när han startade verksamheten hade han högt ställda ambitioner när det gäller utveckling och tillväxt. Idag har företaget växt från en anställd till 15 personer och High Coast Forestry finns numera representerade både i Sollefteå och Åsele.

Hur känns det att vara Årets företagare 2021?

– Självklart känns det hedrande, särskilt med tanke på hur många duktia företagare det finns i vår kommun. Samtidigt är jag ödmjuk inför framtiden, vi är fortfarande ett ungt företag och jag har många idéer att bygga vidare på här framöver.

Vad händer nu?
 – Vi står precis i startgroparna för att expandera till ett nytt affärsområde. Tanken är att använda vår kompetens och vårt arbetssätt i ett nytt sammanhang. Det blir ett stort steg i vår utveckling så det ska bli spännande att se var det tar vägen.


Bildtexter:

Årets Unga Företagare 2021 - William Falkensson, Falkenssons Production & REC Clothing
Årets Unga Företagare har visat att med mycket beslutsamhet och en gnutta våghalsighet kan man förvandla sin hobby och sitt intresse till en framgångsmaskin. Åres Unga Företagare har på kort tid nått en internationell marknad med både produkter och tjänster. Med sin kreativitet och vilja att utvecklas har Årets Unga Företagare blivit en förebild.


Årets Företagare 2021 - Alexander Ramén, High Coast Forestry
Årets Företagare driver ett modernt och innovativt företag inom en traditionell bransch. Företaget står för tidsenliga och viktiga värden så som hållbarhet och kundfokus. Företagets ledare är en förebild för många då han visat att en tydlig strategi och en vilja att utvecklas kan leda till stark tillväxt.



