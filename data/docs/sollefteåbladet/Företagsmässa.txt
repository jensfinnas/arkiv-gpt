
Stort intresse för Höga Kusten Företagsmässa 

Mellan den 24-25 april arrangeras Höga Kusten Företagsmässa i Kramfors Tennishall. Mässan anornas av Kramfors och Sollefteå kommuner i samarbete med det lokala näringslivet och redan nu är över 70% av de cirka 90 utställarplatserna bokade.

Det här är tredje året mässan - som alternerar mellan Sollefteå och Kramfors vartannat år - arrangeras och andra gången i Kramfors sedan starten 2018. Förra året var en mycket lyckad tillställning och arrangörerna ser fram emot att utveckla konceptet ytterligare i år.

– Vi räknar med att alla utställare inomhus ska vara klara senast i mars och vi kommer även att öppna upp för fler utställare utomhus, säger mässgeneralen Micke Berggren och tillägger att den som vill vara säker på en plats på mässan bör kontakta honom eller gå in på hemsidan och boka så snart som möjligt.

En förändring sedan tidigare år är att öppettiderna för allmänheten utökas. Tidigare har första dagen endast varit öppen för utställande företag men i år kan allmänheten besöka mässan mellan klockan 14-16 på fredagen. Lördagen är som vanligt öppen för alla och pågår mellan 10-16 plus att det även arrangeras olika aktiviteter i Kramfors centrum där det pågår en lokal handelsdag.

Den gemensamma mässan har växt varje år och lockar cirka 5000 besökare som både kommer från närområdet och från grannkommunerna. 

– Mässan är en av våra mötesplatser för näringslivet och det känns kul att intresset för mässan är extra stort i år, säger Susanne Königson, Kramfors kommuns tillväxt- och näringslivschef.

– På en och samma plats kan man träffa företag, skola, affärsrådgivare, finansiärer och andra viktiga kontakter för att utveckla Höga Kustens näringsliv, avslutar Susanne.

Bildtext: Den 24-25 april arrangeras Höga Kusten Företagsmässa i Kramfors Tennishall. Mässan är gemensam för Sollefteå och Kramfors kommuner och större delen av utställarplatserna är redan bokade.
