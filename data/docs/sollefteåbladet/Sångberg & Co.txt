Kalles fastighetsbolag växer fram i Långsele

Det som började med två lägenheter är numera både ett växande fastighetsbolag och ett tjänsteföretag som levererar det mesta inom fastighetsservice och skötsel. 
– Det har gått snabbt men det brukar ju göra det när man har roligt, säger Kalle Sångberg som startade företaget för två år sedan.

Det började med att Kalle - uppväxt i Örnsköldsvik men Långselebo sedan 2015 - bestämde sig för att köpa en fastighet med två lägenheter på Östmansvägen i Långsele.

– Jag har jobbat med fastigheter länge, bland annat som fukttekniker och med sanering för en av de större aktörerna i landet. Nånstans på vägen blev jag sugen på att äga egna fastigheter och passade på när ett bra tillfälle dök upp.

Sedan dess har han utökat beståndet med två lägenheter i Mellansel och tio i den så kallade ”Sockerbiten” i Långsele, eller Hamre Gård som är det nya namnet Kalle har börjat jobba in.

– Jag har lagt många timmar på att rusta upp och renovera, mestadels på kvällar och helger eftersom jag var kvar på mitt gamla jobb fram till för två år sedan. Då bestämde jag mig för att satsa fullt ut på Sångberg & Co, säger Kalle och berättar att det i samma veva började dyka upp förfrågningar om att hjälpa andra företag med olika fastighetsrelaterade uppdrag.

– Det ena jobbet ledde till det andra och sedan i våras har jag haft fyra anställda. Tillsammans utför vi det mesta som har med fastigheter och hem att göra, allt från saneringar och fuktbesiktningar till gräsklippning, hemstäd och olika typer av reparationer och underhåll.

Kunderna är både företag och privatpersoner, framför allt i Västernorrland och delar av Jämtland.

– Jag har fått en jättebra start men planen är definitivt att fortsätta utveckla företaget och se var det tar vägen. Jag ser massor av möjligheter, särskilt genom samarbeten med andra lokala företag!

Bildtext: Kalle Sångberg framför Hamre Gård (tidigare känd som Sockerbiten) i Långsele, en av fastigheterna som numera ägs och förvaltas av Kalles företag Sångberg & Co.
