Familjär förstärkning hos ICA Nära Långsele

Sedan i slutet av förra året är Tobias Lampinen - son till handlarna Otto och Carina Lampinen - och han sambo Sanna Lindén både nyblivna Långselebor och en del av gänget på ICA Nära Långsele.

– Jag flyttade till Timrå efter gymnasiet men det har ju alltid funnits en tydlig koppling hit till Långsele. Vi har varit här mycket och de senaste åren har flera kompisar som också flyttade efter skolan börjat komma tillbaka, säger Tobias som har jobbat inom industrin i Timrå sedan 2015.

Sanna är född och uppväxt i Rätan i Jämtland där hon tidigt började sommarjobba inom handeln. När det var dags för gymnasium i Östersund fick hon in en fot i charken på ICA Maxi och fortsatte jobba där efter studenten. Det var även i Östersund som hon och Tobias träffades men det dröjde inte länge förrän Sanna bestämde sig för att flytta till Sundsvall med en kompis.

– Butiksjobb är helt klart min hemmaplan, det märktes efter tydligt när vi kom till Sundsvall och jag fick jobb på en bank. Att sitta framför en dator och prata i telefon hela dagarna var verkligen inte min grej, jag var ju van att vara i rörelse hela tiden.

Samtidigt började Tobias längta tillbaka till Långsele. Han hörde sig för med Otto och Carina om hur planerna för butiken ser ut framöver och vilka möjligheter som skulle kunna finnas för honom och Sanna.

– Jag stod i ett vägval med företaget jag jobbade för och det blev mycket att fundera på där hemma. Skulle vi kunna trivas i Långsele och framför allt - skulle det funka att både leva och jobba tillsammans? Vi såg fördelar att Sanna redan hade lång erfarenhet från branschen medan jag är uppväxt med handel som en del av vardagen. Samtidigt skulle det förstås innebära en stor omställning att flytta och byta jobb.

De kom fram till att möjligheterna till en ny och spännande framtid var alldeles för bra för att inte ge det ett försök. I höstas köpte de en lägenhet ett stenkast från butiken och är numera en del av laguppställningen hos ICA Nära Långsele.

– Det har funkat jättebra att jobba tillsammans! Det är mycket att sätta sig in i och Tobias har mycket plugg att göra i och med att han går ICA:s butiksledarutbildning men vi lär oss massor och framför allt har vi kul på jobbet, mycket tack vare hela gänget som jobbar här, konstaterar Sanna och får medhåll från Tobias.

– Otto och Carina har byggt upp en stabil och bra verksamhet så det är lätt att trivas. Precis som dem värnar vi också om bygden och ser en ljus framtid för Långsele och hela kommunen.

Hittills har vardagen mest har bestått av jobb och renovering men både Tobias och Sanna ser fram emot att utnyttja möjligheterna till en aktiv fritid i sina nya hemtrakter.

– Vi är båda träningsintresserade och jag har alltid gillat hästar. Just nu skulle det vara svårt att ha egna men jag har hittat ett stall som jag kan hänga hos och hinna med lite ridning ibland iallafall, säger Sanna.

Tobias tävlade i längdskidor och skidskytte under sin skoltid men la utrustningen på hyllan efter högstadiet. Nu har han dock anledning att skaka liv i de gamla kunskaperna igen då han är anmäld till Vasaloppet nästa år.

– Nån gång har jag sagt att jag ska åka när det är 100-årsjubileum och det är det tydligen nästa år. Otto har ju åkt många gånger så jag har siktet inställt på att slå hans tid från första gången han var med!

