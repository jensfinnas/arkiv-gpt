Regionen genomför hälsosatsning online

Nu kan den som vill ha stöd för att förbättra sina återhämtnings-, mat- och motionsvanor delta i en Region Västernorrlands hälsosatsning Hälsosam OnLine.

– Alla som är 18 år och äldre och folkbokförda i Västernorrlands län är välkomna att ansöka om att delta. Projektet startar i oktober 2022 och antalet platser är begränsat. I början kommer vi att ställa några frågor till alla som önskar delta i projektet. Det är viktigt att man är motiverad till förbättringar, säger hälsovägledare Charlotte Högberg.

Fysisk aktivitet är viktigt för hälsan och man vet att det både kan förebygga och behandla många sjukdomar. Fysiskt aktiva personer sover till exempel bättre och har lättare att hålla vikten. Även matvanor har stor betydelse för hälsan, något som bevisas mer och mer genom forskning.

– Till exempel vet vi idag att 30 procent av alla cancerfall kan förebyggas med rökstopp och bättre mat- och motionsvanor. Samtidigt är det många som uppger att det är svårt att komma igång med bättre levnadsvanor, säger folkhälsostrateg Iwona Jacobsson.

I den stressade tillvaron kan ett digitalt stöd och personlig vägledning utgöra ett bra stöd. Därför satsar regionen på Hälsosam OnLine. Under 6 veckor planerar och registrerar deltagarna sin fysiska aktivitet och sina matvanor i en app. Under tiden får de kostnadsfri vägledning av en hälsocoach. 

Satsningen genomförs av Region Västernorrland i samarbete mellan Folkhälsoenheten och Livsstilsmedicin Österåsen. Den kommer att utvärderas våren 2023 och förhoppningen är att konceptet ska få en fortsättning.

– Vi hoppas att många vill haka på för att skapa bra förutsättningar för ett hälsosamt liv, avslutar Iwona.

Bildtext: Iwona Jacobsson och Charlotte Högberg på Region Västernorrland berättar om hälsosatsningen Hälsosam Online som påbörjas under hösten.




