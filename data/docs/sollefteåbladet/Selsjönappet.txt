Pimpeldags på Selsjön

Söndagen den 26 mars är det läge för alla som gillar isfiske att bege sig till Selsjön. Då avgörs årets upplaga av Selsjönappet, Resele Fiskevårdsområdes årliga pimpeltävling för både barn och vuxna.

– Vi kom igång igen förra våren efter ett par års pandemiuppehåll. Nu har vi anpassat tävlingen utifrån önskemål från deltagare som var med då så i år utökar vi både området och tiden, berättar Leif Johansson som är ordförande i Resele FVO.

– Vi kör igång Barn-nappet klockan 10.45, då hinner föräldrar som vill fiska själva hjälpa barnen att komma igång innan starten på den stora tävlingen går klockan 11.00.

När startskottet har gott gäller det att pimpla för allt vad spöna håller. Vinner gör nämligen den som dragit upp störst sammanlagd vikt och det rör sig om fina priser till de som placerar sig på pallen.

– Vinnaren i vuxen-klassen kammar hem 3000 kr, tvåan 2000 kr och trean 2000 kr. Dessutom lottas ett fint pris ut på startkorten. Även i barnklassen finns det pengar i prispotten, 500 kr, 400 kr respektive 300 kr till de tre bästa. Därutöver kommer även många fler lyckosamma fiskare i båda klasserna att få ta del av välfyllda prisbord, berättar Leif och tillägger att det som vanligt kommer att säljas hamburgare och lotter med fina priser under dagen.

– Det är skyltat både från vägen och för de som kommer med skoter. Vi ser även till att sladda lederna som leder till Selsjön så det ska vara lätt att ta sig hit.

Selsjönappet är en av flera aktiviteter som Resele FVO anordnar, dels för att det är kul att fiska men även för att finansiera den inplantering av ädelfisk som föreningen genomför i sina sjöar.

– Tidigare har vårt kräftfiske varit en bra inkomstkälla men när kräftpesten slog till i somras försvann den. Därför hoppas vi förstås på extra bra uppslutning på Selsjön i år, det är ett jättebra sätt att både få en trevlig dag på isen och samtidigt stötta föreningens verksamhet!

Biltext: Beror på bilden
