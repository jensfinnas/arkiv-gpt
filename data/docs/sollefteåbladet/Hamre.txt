Unik anläggning för den gröna omställningen planeras i Hamre

Idag undertecknar Sollefteå kommun och Uniper en avsiktsförklaring för etablering av el-intensiv industri i Hamre, Långsele. En anläggning som kan bli den första i sitt slag i världen och syftar till att producera hållbart och grönt flygbränsle. 

Projektet som är döpt till SkyFuelH2 genomförs av Uniper i samarbete med sydafrikanska Sasol och beräknas kunna förse den svenska flygbranschen med ett hållbart alternativ som skulle täcka upp till 10% av dess årliga bränslebehov. Därmed skulle anläggningen bli ett viktigt startskott för den gröna omställningen av flyget. 

Målet är att påbörja konstruktionen av SkyFuelH2-anläggningen år 2024 för att kunna förse flygbranschen med hållbart flygbränsle redan år 2026.

Avsiktsförklaringen som är ett så kallat ”Letter Of Intent” och innebär att parterna nu går vidare för att undersöka möjligheten till etablering av SkyFuelH2 i Långsele. Det innebär att tekniska undersökningar ska genomföras och därefter kommer samrådsprocessen att ta vid där boende, lokala närings- och föreningslivet och relevanta myndigheter kommer att vara delaktiga.

– Det här är frukten av flera års hårt arbete. Vi har möjligheten att få en helt unik anläggning med potential att revolutionera en hel industri och leda vägen mot den gröna omställningen. Idag firar vi men från och med imorgon börjar det hårda arbetet igen. Det här kommer att vara den största investeringen i Sollefteå kommun någonsin och det återstår ännu mängder av arbete, säger Johan Andersson, kommunstyrelsens ordförande i Sollefteå kommun. 

Totalt beräknas den nya anläggningen att kunna bidra med 100 nya direkta jobb när den väl är i drift och många fler under själva byggprocessen. Kommunen räknar med ytterligare 200 indirekta jobb som en följd av investeringen.

– Den gröna omställningen skapar nya jobb och tillväxt. Den här investeringen är startskottet på något vi kan bygga vidare på i såväl Hamre som andra platser. Med en stark aktör som Uniper finns det goda möjligheter för inte bara tillväxt av anläggningen men också följdinvesteringar av andra i området. Vi producerar mängder av grön energi och det gäller nu att fortsätta att utveckla markområden som gör att vi kan bli ett centrum för den gröna omställningen, säger Åsa Sjödén, andre vice ordförande i kommunstyrelsen.

