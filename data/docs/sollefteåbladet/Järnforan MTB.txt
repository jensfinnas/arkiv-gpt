Premiär för Järnforan på hjul

Den 1 juli är det premiär för det tredje loppet under Järnforan-flagg - Järnforan MTB. Som namnet antyder är det medelst cykel deltagarna kommer ta sig fram genom de djupa Graningeskogarna, för vissa med målet att genomföra en komplett Järnforan-klassiker.

Järnforan arrangeras av Graninge-Alliansen och är ursprungligen ett långlopp på skidor längs gamla järnbruksleder i Graningetrakten. Förra sommaren utökades konceptet med ett terränglopp till fots och nu är det alltså dags för den sista delen av trilogin.

– De som var med och sprang ifjol och åkte skidor i vintras kan alltså bocka av en hel Järnforan-klassiker förutsatt att de har tagit sig an de långa distanserna i alla discipliner, konstaterar Tommy Bergqvist, ordförande i Graninge-Alliansen, och tillägger att det även går att satsa på Lilla Klassikern vilket innebär deltagande i alla tre lopp men med valfria distanser.

När Sollefteåbladet når honom står Tommy på mållinjen efter att ha inspekterat bansträckningen med fyrhjuling. Den sena våren har dragit ut på planeringen men nu börjar detaljerna falla på plats.

– Järnforan MTB är öppen för barn från 6 år upp till seniorer och det kommer finnas flera olika distanser och klasser att välja på. Den kortaste är 800 meter och som längst blir det 3-4 mil, lite beroende på hur många varv vi landar på. Vi kommer även erbjuda klasser för El-mountainbikes för den som vill cykla eldrivet.

Exakta distanser och klasser finns att ta del av på Järnforans hemsida där det även går att anmäla sig till loppet.

– Det ska vara en utmaning att cykla Järnforan MTB men det är inget elitlopp utan något som alla cykelintresserade ska kunna hänga med på. Vi ser verkligen fram emot premiären, avslutar Tommy.

Bildtext: Den 1 juli går Järnforan MTB av stapeln, den tredje av Järnforan-loppen som utspelar sig i Graningeskogarna. Cykel-loppet gör Järnforan Terräng och Järnforan Skidor sällskap i en trilogi av lopp som går att avnjuta var för sig eller som den större utmaningen Järnforan-klassikern.
