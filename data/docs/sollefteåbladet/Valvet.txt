Valvet nystartar i ny regi

Valvet i Långsele har en ny ägare i form av Čupić Dragoljub, en rutinerad krögare med över 30 år i branschen som ser fram emot att introducera sitt beprövade koncept i byn.

Čupic har tidigare drivit flera egna restauranger, främst i Härnösand och Älandsbro. Under åren har han bland annat stått bakom Matverkstan, Matglada Oxen och X och planen är att driva Valvet i samma anda.

– Mina andra ställen har serverat en bra kombination av dagens lunch och en á la carte-meny med pizza, kebab, hamburgare, kötträtter och fiskrätter. Det konceptet kommer jag utgå ifrån här i Långsele också, förklarar han och berättar att det blir husmanskost på menyn när det gäller luncherna.

– Jag gillar att laga klassiker som kålpudding, raggmunkar och olika köttgrytor. Rejäl mat som man står sig länge på!

För att underlätta för den som vill lägga mindre tid på matlagning och samtidigt minska matsvinnet kommer han även att sälja frysta matlådor.

– Även om det är tufft i restaurangbranschen just nu så kommer jag se till att vi ligger bra till prismässigt. Valvet ska vara ett ställe för alla, säger Čupić som ser bra potential i Långsele med omnejd.

– Det var därför jag bestämde mig för att ta över verksamheten. Lokalen är jättebra och jag vet att det är mycket på gång häromkring just nu. Bara sedan jag tog över i början av året har allt fler kunder börjat hitta hit.

Hans framgångsrecept genom åren har varit hålla jämn kvalitet och ett brett utbud av rätter att välja mellan.

– Dels vill folk ha valmöjligheter, det är sällan alla i ett sällskap vill äta samma sak. Sen är det förstås viktigt att servera bra mat, nöjda kunder som vet vad som får kommer tillbak, konstaterar han och tillägger att dagens lunch serveras på vardagarna och på helgerna är det á la carte som gäller.

Bildtext: Čupić Dragoljub, rutinerad krögare som nyligen har tagit över rodret på Valvet i Långsele.
