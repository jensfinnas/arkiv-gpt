Höga Kusten Företagsmässa

Höga Kusten Företagsmässa anordnades för första gången i Kramfors 2018 och då blev det en succé med runt 5000 besökare och över 90 företagsmontrar. Nu efter att ha varit inställd i två år på grund av pandemin så planerar man att äntligen genomföra mässan till våren.

Företagsmässan är ett samarbete mellan Kramfors- och Sollefteå kommuner samt det lokala näringslivet. Den anordnas varannat år i Sollefteå och Kramfors och nu är det alltså Kramfors tur.

Mässan kommer att anordnas 1-2 april 2022. Intresset bland företagare är redan stort. Planen var först att hålla till i Ådalshallen, men lokalen fick raskt ändras till den större Tennishallen i Kramfors. 

Efter två år av uppehåll på grund av pandemin finns det ett stort sug bland företagen att komma ut för att nätverka.
– Vi hade redan fått in ett 60-tal bokningar till mässan som skulle hållas 2020 så vi kontaktar givetvis de företagen först. Men det får plats upp till 92 montrar och vi har redan öppnat upp för bokningar. Tillsammans med företagsorganisationerna i båda kommunerna sitter vi nu och planerar ett mer detaljerat program, berättar Mikael Berggren, näringslivsutvecklare på kommunen.

Höga Kusten Företagsmässa kommer under fredagen att hålla öppet klockan 10-16 för företagare och kommunen samarbetar även med vuxenutbildningen och gymnasieskolan så att eleverna kan få möjlighet att besöka mässan under den dagen. Under lördagen har mässan öppet 10-16 för allmänheten.

- Vi har varit ute hos företag och pratat en del om hur de vill att vi ska arbeta för att uppnå det bästa företagsklimatet. Då har det framkommit bland annat att det behövs olika mötesplatser där företagare kan träffas och bilda nätverk och prata affärer. Höga Kusten Företagsmässa är en utmärkt mötesplats för företagare och eventuella kunder och vi ser fram emot att genomföra mässan den 1-2 april 2022, säger Mikael avslutningsvis. 
