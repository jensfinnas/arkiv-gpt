Maria hjälper till att få hundlivet att fungera

Med lång och gedigen erfarenhet av hundar i ryggen bestämde sig Maria Mikaelsson nyligen för att starta företag. Sedan i somras driver hon Perfekta Tassar som hjälper hundägare att få en så bra vardag som möjligt med sina fyrbenta vänner, bland annat genom öppna träningar.

Hundar har varit en stor del av Marias liv under lång tid. Redan 2002 utbildade hos sig till hunddressör med inriktning mot dressyr av tjänstehundar. Efter tio år i Skåne och fem i Mälardalen flyttade hon hem till Sollefteå 2012 och sedan dess har hon jobbat heltid med hundar på olika sätt.

– Först hos Försvarsmakten, sedan på Studiefrämjandet och nu är jag jaktvårdskonsulent på Svenska Jägarförbundet, berättar hon och tillägger att hon även ägnar mycket av sin fritid åt sina egna hundar.

– Under åren har jag hunnit jobba med många olika typer av hundar plus att jag även har gått många kurser och utbildningar.

Tanken om att dela med sig av sina kunskaper till andra hundägare i någon form har funnits med ett tag och i somras bestämde sig Maria för att starta ett företag vid sidan av sitt ordinarie arbete.

– Jag brinner framför allt för är att få vardagen med hund att fungera för vanliga hundägare, alltså grunder som att gå i koppel, möta andra hundar utan problem och att hunden ska komma när man ropar på den, berättar hon och förklarar att grunden i verksamheten är öppna träningar hemma på hennes gård i Ed en gång i veckan.

– Syftet är att erbjuda ett tillfälle där alla typer av hundar och hundägare är välkomna för att träna på olika vardagssituationer. Det krävs inga förkunskaper och vi blandar gruppövningar och individuella utmaningar under passet som håller på i ungefär en timme.

Träningstillfällena har åtta platser som bokas från gång till gång och intresset har varit stort.

– De flesta som har hund har saker som de vill ska fungera bättre och det är så man ska komma på en av mina träningar. Jag har själv gjort de flesta fel man kan göra som hundägare och ser till att anpassa övningarna individuellt så att alla kan träna på sin egen nivå, understryker Maria som även har planer på att erbjuda andra kurser i framtiden.

– Jag har tankar på valpkurser, vardagslydnad och eventuellt någon typ av teoretisk utbildning också. Men fokus just nu är hålla igång de öppna träningarna och att hjälpa så många som möjligt att få ett bra vardagsliv tillsammans med sina hundar!

Bildtext: Marka Mikaelsson hjälper hundägare att få en bra vardag med sina fyrbenta vänner, bland annat genom öppna träningar hemma i Ed.
