UTAS hjälper unga att komma framåt

Ibland kan man behöva stöd för att ta sig framåt i livet, exempelvis när det gäller skola och jobb. För den som är ung och i behov av stöttning kring att avsluta studier på grundskolenivå eller gymnasium eller att ta sig ut i arbetslivet finns Reveljens program(?) UTAS - Unga Till Arbete och Studier.

– Vi finns för att hjälpa unga mellan 16-29 år att nå sina mål kring studier och arbete. UTAS jobbar enligt något som kallas Second Chance School, en välbeprövad metod som används på många ställen både i Sverige och utomlands, säger Malou Karlström-Molund som är samordnare på UTAS.

– Det kan finnas många olika anledningar till att unga personer inte slutför sina studier eller får svårt att komma ut i arbetslivet. Därför jobbar vi med individuellt stöd där varje deltagare får sina egna planer med konkreta steg mot sina mål. 

UTAS har funnits sedan 2015, först som ett fristående projekt men sedan 2018 är det en permanent del i kommunens verksamhet. 

– Hos oss finns det tillgång till specialpedagog, coach och studie- och yrkesvägledare. Vi kan hjälpa till med allt från stöd och råd kring exempelvis dyslexi och ADHD till att ordna studiebesök och praktik. Som samordnare hjälper jag även till med myndighetskontakter för den som behöver det, förklarar Malou och tillägger att det finns många olika sätt att bli inskriven hos UTAS.

– Dels går det förstås att kontakta oss själv men det händer också att vi hör av oss till personer som skulle ha nytta av våra tjänster om vi får tips från exempelvis lärare och föräldrar.

I och med att det är löpande intag så går det att komma igång hos UTAS när som helst under året.

– Det är ett jättebra steg för den som behöver extra stöd för att komma igång!

Bildtext: UTAS är Sollefteå kommuns program(?) för unga mellan 16-29 år som av olika anledningar behöver stöd och hjälp för att avsluta grundskole- eller gymnasiestudier eller att komma ut i arbetslivet.
