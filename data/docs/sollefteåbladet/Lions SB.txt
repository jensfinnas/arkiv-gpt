Nallarna tar ton i konsert

Lagom till första advent arrangerar kyrkan och Rädda Barnen en julbasar med Nallekonsert på Sollefteå Församlingsgård. Lions som är medarrangör, har många järn i elden vid den här tiden på året och Sollefteåbladet tar en pratstund med Jan Hägglund som är president på Sollefteå Lions Club.

– Ja vi har en hel del event nu runt juletider. Först ut är julbasaren med Nallekonsert som är ett arrangemang av Svenska Kyrkan och Rädda Barnen. Tanken är att alla barn tar med sig en nalle/gosedjur som de vill skänka till utsatta barn och Lions kommer att se till att nallarna får åka vidare till barn i Ukraina, berättar Jan om basaren där Teodor Nygren kommer att hålla en liten konsert  tillsammans med en barnkör.

Det kommer även finnas fikaförsäljning, fiskdamm och julkransar med mera på julbasaren som går av stapeln den 26 november.

– Den tredje december kommer Lions att anordna en julklappsinsamling till förmån för barnen i Ukraina. Vi kommer att stå utanför ICA Kvantum, ICA Nära Remsle och Coop för att samla in paketen. Både hårda och mjuka paket önskas, men mest behov av mjuka då varmare kläder behövs inför vintern. Många kanske har en del mössor och vantar som inte används hemma, resonerar Jan och förklarar även att det är bra att märka paketen med kön och ålder.

Tiden går fort och snart nalkas även Lucia och det är något Lions har som tradition att fira. I år kommer de att besöka äldreboenden och andra institutioner tillsammans med Kulturskolans lucia.

– Vi åker tunt till de som har svårt att ta sig ut själv och se någon lucia helt enkelt. Planen är att börja redan klockan 7 och avsluta vid 17, så luciatåget kommer att få sjunga på bra, skrattar Jan. 

Några andra evenemang han nämner är att de åker ut med tårtor till äldreboenden innan jul samt såklart den årliga julgransplundringen den åttonde januari på Vallaskolan.

– Lions har en väldigt bra verksamhet och vi gör mycket gott, bland annat har vi nu lämnat behållningen från loppisen på Övergård från den 8:e och 12:e november till diabetesfonden, 10 000 kronor, avslutar Jan.


Bildtext: Jan Hägglund som är president för Sollefteå Lions Club berättar om de många aktiviteter de är med och arrangerar nu runt juletid. Han vill gärna även inflika att de söker nya medlemmar till klubben.



