Fyra dagar med fokus på Graninge
I skiftet mellan juni och juli går årets Graningedagar av stapeln. På programmet står både återkommande favoriter och nya upplevelser i Graninge och byarna runtomkring.

Torsdagen den 29 juni är det läge att fynda begagnade prylar. Då arrangeras kvällsloppis i Graninge Socken, Kvarnstugan i Östergraninge, på Folkets Hus i Graningebruk och i Ross festlokal. Dagen efter blir det traditionell visning av kyrkan i Graningebruk där det även bjuds på fika och fredagsmys i Graningebyns restaurang.

Lördagen den 1 juli är det dags för ett nytt inslag i form av Järnforan MTB, ett cykellopp med start och mål på Fritidscentrum i Graninge. Loppet har flera olika distanser och klasser att välja mellan så att alla som gillar att cykla kan vara med. På kvällen arrangeras After Cykel på Folkets Hus i Graningebruk men det går lika bra att dyka upp utan att ha cyklat först.

Graningedagarna avslutas därefter på söndagen den 2 juli med gudstjänst i Graningebruks kyrka, gratis fiske i Bruksdammarna och loppis på Folkets Hus.


Ovanligt lång återvändarvecka i Junsele
Den årliga återvändarveckan i Junsele är har passerat en vecka med råge. I år börjar aktiviteterna den 8 juli och pågår hela vägen fram till den 20:e så det finns gott om tid att uppleva aktiviteter i Junsele med omnejd oavsett om man är återvändare eller inte.

Återvändarveckan inleds bland annat med byaträff i Gulsele och musikcafé på Vallen plus att det är premiär för en konstutställning på Forum. Utställningen finns att beskåda ända fram till den 16 juli.

Mellan den 10-11 juli blir det marknad med tillhörande Marknadsrock på Bourbon Corner den på tisdagen. Därefter följer dagar med gemensamma vandringar till intressanta platser i Junseletrakten, grillafton på Galaxen den 15 juli och den populära nattloppisen den 17 juli.

Veckan avslutas i stor stil med årets nyhet - Norrlands Vattenfestival. Evenemanget pågår på- och runt Betarsjön där det bland annat blir en repris på förra årets succé med Rockflotten, vattenskiduppvisning med klassiska Käglorna, partyband på Galaxen och en avslutande fisketävling den torsdagen den 20 juli. 

Hemvändarkväll på stranden i Undrom
Lördag den 1 juli kan både hemvändare och bofasta se fram emot en mysig kväll på stranden i Undrom. Med Ångermanälven som bakgrund underhåller Klas Norberg, Angelica Jonsson, Andrej Altin & Holmsten Trio på scenen under kvällen som även inramas av servering av mat och fika plus ypperliga möjligheter att mingla med både gamla och nya bekanta.

Våffeltorpet kommer till stan
Förra sommaren drog Våffeltorpet igång sin verksamhet på friluftsområdet Jan Gullik. Det visade sig dock att det finns begränsningar kring eltillförseln som sätter käppar i hjulet för årets sommarsäsong i själva torpet så Våffeltorpet flyttar tillfälligt in på Strömsborg istället. 

Från och med den 29 juni har Våffeltorpet öppet varje dag mellan klockan 11.00 och 16.00. Precis som tidigare serveras frasiga våfflor, mackor, fika och dryck men fram till den 13 augusti är det alltså Strömsborg som ligger intill Sollefteå Stadspark som gäller.

Den 1 juli infaller dessutom Våffeltorpets dag för första gången, en familjedag som gjord för att kombinera våffelupplevelser med olika barnaktiviteter som ponnyridning, tipsrunda och ansiktsmålning.
