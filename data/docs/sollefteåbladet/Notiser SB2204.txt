Snöskovandring och pimpelfiske för äventyrliga familjer
Under vårvintern anordnar Friluftsfrämjandet två ypperliga tillfällen för familjer som vill komma ut och utforska naturen. Under samlingsnamnet Äventyrliga familjen träffas både familjer med friluftsvana och de som kanske gör sina första turer ut i markerna för att upptäcka och njuta av naturen i Sollefteå. 

Äventyrliga familjen är ett koncept som genomförs av Friluftsfrämjandet med bidrag från Luften är fri och stöd från Region Västernorrland, Rädda Barnen och Studiefrämjandet. Anmälning till aktiviteterna görs i förväg via Friluftsfrämjandets hemsida.

Den 27 mars är det snöskovandring i Granvågsnipornas naturreservat som gäller. Snöskor för både vuxna och barn finns att låna. Vandringen genomförs i ett familjevänligt tempo och avslutas med grillning av matsäck som alla tar med själva.

Den 10 april är det dags för pimpling på Väster-Spannsjön. Även här finns utrustning att låna men varje familj löser eget fiskekort. Aktiviteten avslutas med grillning av medhavd matsäck eller kanske dagens fångst?

Blues-året kan börja
Den 26 mars drar Sollefteå Bluesförening igång evenemangsåret med en kväll för alla musikälskare. För det musikaliska står de lokala akterna Subluna och Bite the Bullet. Båda band rör sig i gränslandet mellan rock och blues så publiken kan definitivt förvänta sig tungt gung från scenen under kvällen.

Som vanligt när det gäller Sollefteå Bluesförening behöver man vara medlem för att besöka evenemanget, något som enklast ordnas hos Dahlbergs Bokhandel eller via information som finns på föreningens hemsida.

Familjeföreställning på Sollefteå bibliotek
Lördag den 2 april bjuder Sollefteå bibliotek tillsammans med Sollefteå Musiksällskap in barn och vuxna till en interaktiv föreställning på temat musik och instrument.

Föreställningen heter Solisten och framförs av Johan Bridger som spelar det ovanliga slaginstrumentet marimba och Anna-Carin Fogelqvist som spelar blockflöjt. Tillsammans ger de exempel på hur det låter när de absolut bästa spelar sina instrument och bjuder in barnen att vara med.

Solisten passar för barn från 6 år i vuxens sällskap och biljetter finns att hämta gratis på biblioteket.

Hållbarhetsveckan 2022
Vecka 12 genomförs Sollefteå kommuns årliga hållbarhetsvecka. I år är temat klimatomställning och under veckan arrangeras ett antal aktiviteter med koppling till temat.

Under tisdagen den 22 mars erbjuds det exempelvis en webbföreläsning för alla som överväger att skaffa elbil eller laddhybrid. Föreläsningen genomförs dels på morgonen med inriktning mot företag och fastighetsägare och därefter på kvällen för de som bor i bostadsrätt. På kvällen den 23 mars är det dags för motsvarande föreläsning för villaägare.

På kvällen den 22 mars finns det även möjlighet att vara med på en föreläsning med tillhörande samtal om ekofilosofi med Linda Ellegaard från Hola Folkhögskola. Veckan avslutas med Earth Hour där alla dom deltar gemensamt stänger av lampor och andra icke-nödvändiga elektriska apparater under en timme.


