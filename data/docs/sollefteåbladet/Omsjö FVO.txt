Iskall dag för anglare och saxare

På påskafton avgörs den årliga Karvsjöangeln, Omsjö Fiskevårdsområdes årliga angeldonstävling.   En vinnare ska koras och det finns självklart prispengar i potten men framför allt handlar det om en rolig familjedag på isen, förhoppningsvis i strålande vårvintersol.

Omsjö fiskevårdsområde omfattar Kravsjön, Storsjön och Fransmyrtjärn. I Karvsjön planterar föreningen ut fisk och sedan några år tillbaka har man flera insatser igång för att förbättra förutsättningarna för ett bra och hållbart fiske i området.

– Vi jobbar bland annat i ett projekt med Länsstyrelsen och Sollefteå kommun har beviljat oss pengar för att muddra ur en kanal mellan Karvsjön och Storsjön för att förbättra vattenflödet, berättar Fredrik Storm som är ordförande i Omsjö FVO sedan tre år tillbaka.

– Ett annat spår är att arrangera fler aktiviteter kring fiske, exempelvis Karvsjöpimpeln som avgjordes i mitten av mars och den kommande angeldonstävlingen på påskafton.

Karvsjöangeln går med andra ord av stapeln den 8 april och pågår mellan klockan 11.00 och 14.00. Under den tiden tävlar lag om en eller två personer om att dra upp mest gädda med hjälp av angeldon och saxar. Anmälan startar klockan 10.00 och görs i receptionen hos Omsjö Camping.

– Startavgiften är 200 kr och vinnaren kammar hem hälften av alla inkomna avgifter så beroende på uppslutning kan det bli en riktigt bra summa, konstaterar Fredrik och tillägger att arrangemanget runtomkring är minst lika trevligt som själva tävlingen.

– Vi säljer hamburgare och fika så att alla kan ha det gott på isen, dessutom kan man köpa agn på plats. Det ska vara smidigt att delta och alla är välkomna oavsett, man behöver absolut inte vara rutinerad isfiskare. Det är ju framför allt ett tillfälle att umgås och ha kul samtidigt som fisket bidrar med lite extra spänning. 

Bildtext: På påskafton fylls isen på Karvsjön med isfiskare, angeldon och gäddsaxar när den årliga Karvsjöangeln arrangeras av Omsjö Fiskevårdsområde.
