Månadens UF - Cleah UF

En unik produkt som de allra flesta har nytta av och som dessutom är miljövänlig rakt igenom. Det är kombinationen som såg till att Cleah UF blev Årets UF-företag i kommunen i samband med UF-mässan Pitch & Sale i slutet av förra året.

–Vi spånade länge innan vi kom på vår affärsidé, vi ville verkligen göra något som inget annat UF-företag har gjort tidigare, konstaterar VD Beza Abera och berättar att företaget säljer ett miljövänligt rengöringsmedel för skor.

– Själva rengöringsmedlet innehåller bara naturliga produkter och förpackningarna är gjorda av återvunnen plast, tillägger Nora Fredriksen som håller i marknadsföringen i företaget.

– Miljö och hållbarhet har varit vår högsta prioritet så vi har testat oss fram genom olika husmorsknep och tips vi har hittat på internet för att komma fram till vårt unika recept. Ti

Kombinationen av en bra idé och ett minst lika bra genomförande ledde fram till utmärkelsen Årets UF-företag i kommunen i slutet av 2022. Nu tar trion sikte på den regionala UF-mässan i Sundsvall senare i vår.

– Det var jättekul att vi vann på hemmaplan så nu har vi anmält oss för tävling i kategorin Årets vara när det är mässa i Birsta den 24 mars, säger Matilda Bylund, ekonomiansvarig.

– Men man behöver inte åka hela vägen dit för att köpa vår produkt, det går att beställa via vår Instagram-konto och snart hoppas vi på att få ut den i några lokala butiker.

Alla tre går andra året på GB-skolans ekonomiprogram och de är överens om att UF-företagandet har bidragit med både kunskaper och insikter.

– Vi inser hur mycket jobb det krävs för att driva ett företag men samtidigt är det kul att vem som helst faktiskt kan starta upp något bara man har en bra idé. Vi kan definitivt se oss själva som företagare i framtiden, avslutar Beza.

Matilda Bylund, Beza Abera och Nora Fredriksen driver Cleah UF som tillverkar och säljer ett miljövänligt rengöringsmedel för skor. Det går att följa dem och deras utveckling dom företagare på @cleahuf.
