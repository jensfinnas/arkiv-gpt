Husman är hett igen

Efter inbromsningen under pandemin börjar lunchgästerna hitta tillbaka till Nipanrestaurangen igen. Nyligen öppnades den stora matsalen upp på nytt och nåt som märks tydligt är att suget efter husmanskost är stort.

– När restriktionerna slog till gick vi över till tallriksserverad mat och drog ner till 50 platser men nu kan vi tillbaka som det ska vara igen. Stora stora matsalen är öppen och vi dukar upp vår buffé med två rätter plus en vegetarisk och ett stort salladsbord. Vi försöker laga så mycket som möjligt från grunden, berättar Ulrica Molitor som är restaurangchef.

– Vi märker att många uppskattar den klassiska husmanskosten, även bland våra yngre gäster vilket är glädjande. Det är mat som funkar varje dag och går att producera på ett hållbart sätt. 

Rätter som bruna bönor, paltbröd eller raggmunkar med fläsk, ärtsoppa och pannkaka och andra klassiker väcker både nostalgi och fyller på med energi, något som bland annat uppskattas av de många hantverkare som brukar luncha på Nipan.

– Husmanskost står man sig länge på och är perfekt när man har fysiskt hårda jobb men funkar lika bra när man sitter större delen av dagen på kontor. 

För den som är sugen på husman till middag går det även att köpa med sig matlådor från Nipanrestaurangen, Det man bör tänka på sedan ett par veckor tillbaka är att verksamheten numera är kontantfri.

– Vår ägare Compass Group vill att vi är kontantfria eftersom det är en arbetsmiljöfråga. Efter att vi drabbades av en incident i början av april bestämde vi oss för att sluta ta emot kontanter. Däremot går det att köpa Eurest-kort som går att ladda med pengar antingen hos oss eller hemifrån, det är både enkelt och ger rabatt på luncherna.


Bildtext: Nipanrestaurangen är på väg upp igen efter pandemin. Restaurangchef Ulrica Molitor märker av ett ökat intresse för husmanskost, både hos stammisar och yngre gäster.



