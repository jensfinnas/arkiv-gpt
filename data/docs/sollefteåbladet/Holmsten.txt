Festlig augustikväll i Näsåker

Den 13 augusti är det Festplatsen i Näsåker som gäller om man vill uppleva musikalisk underhållning i toppklass. Då kommer nämligen Helen Sjöholm och Jacke Sjödin tillsammans med Klas Norberg, Angelica Jonsson och Holmsten Trio tillbaka för en uppföljare av succéframträdandet för fyra år sedan, den här gången i sällskap med Andreas Nilsson,

Det var en härlig sommarkväll i juni för fyra år sedan som Helen, Jacke och Klas satte ihop en show tillsammans med ett förstärkt Holmsten Trio på Festplatsen i Näsåker, en kväll som har dröjt sig kvar i deras minnen sedan dess.

– Vi hade fantastiskt kul den kvällen och har pratat flera gånger om att göra om det men pandemin har satt stopp. Nu när går det äntligen att planera spelningar igen kände vi att det är dags för en repris, säger Helen som har rötter i Näsåker och brukade spendera somrarna där som barn.

– Det är något speciellt med Festplatsen! När jag var liten såg vi ofta artister spela där, bland annat på Fallens dag. Nu ser vid fram emot att fylla både scenen och Festplatsen med folk i mitten på augusti.

Upplägget går under namnet Augustikväll vid älvens strand och blir liknande den fullsatta spelningen för fyra år sedan. Men i år tar Helen och Jacke med sig skådespelaren och sångaren Andreas Nilsson också.

– Det blir extra kul att få introducera honom för Sollefteåpubliken. Vi kommer bjuda på lite av varje från olika projekt vi har gjort tillsammans under åren och självklart lite nytt också!

– Sommarkväll, festplatsen i Näsåker och Helen Sjöholm. Det kan inte bli annat än vrålsuccé. Och jag är såååå glad att få vara med!, tillägger Jacke.

Bildtext: Den 13 augusti gästar Helen Sjöholm och Jacke Sjödin Festplatsen i Näsåker tillsammans med Klas Norberg, Angelica Jonsson, Holmsten Trio och skådespelaren och sångaren Andreas Nilsson.
