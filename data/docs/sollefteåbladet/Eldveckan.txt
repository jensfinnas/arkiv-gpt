En vecka med eld, möten och spännande upplevelser

Löven har fallit och dagarna blir mörkare men det finns ljus och värme att se fram emot. Vecka 44 är det återigen dags för Eldveckan i Höga Kusten, en vecka fylld med aktiviteter som på ett eller annat sätt har anknytning till eld.

Höga Kusten är fantastik under alla årstider och Eldveckan är en ypperlig anledning att åka runt och utforska utbudet under hösten. Här samlar vi ett axplock av eldiga aktiviteter men det finns ännu fler att läsa om på Höga Kustens gemensamma hemsida.

I Ullånger går det att baka tunnbröd i Sveriges äldsta tunnbrödsbageri hos Mjälloms Tunnbröd mellan 3-6 november. I anslutning ligger butiken 1923 där det bjuds på mjukt tunnbröd och korv att grilla över öppen eld ute på gården.

Även i Ramsele blir det grillning när Ramsele Fritidsgård bjuder in ungdomar från årskurs 6 upp till 18 år till en kväll runt lägerelden den 3 november. Den 6 november blir det mer eld i Ramsele då restaurang Solporten serverar en Norrlandsinspirerad buffé och arrangerar en sprakande eldshow utanför panoramafönstren.

Naturum vid Skuleberget arrangerar familjeaktiviteter varje helg fram till den 7 november. Den som vill lära sig mer om norrsken kan även bege sig dit för en mysig föreläsningskväll den 3 november.

Mellan 4-7 november serverar Norrfällsvikens Rum & Kök höstfika mellan klockan 11-15. Den 5 november blir det dessutom After Work på samma ställe med en eldig gryta som huvudnummer.

Den 4 november tänder Sollefteå Skidor eldar på toppen av Hallstaberget där det även kommer finnas en spännande traibana att springa eller promenera längs för den som vill ge sig ut i skogen med pannlampa.

Den 6 november är det läge att haka på trenden med kallbad då Sollefteåguiderna arrangerar ett kyligt dopp på Risön i Sollefteå. Den kalla men samtidigt euforiska upplevelsen ramas in av eldar och enklare matservering.

Bildtext: Vecka 44 är det Eldvecka i Höga Kusten med massor av spännande aktiviteter med anknytning till eld.




