Det våras för golfen 

Det börjar äntligen bli grönt ute och gräset växer för fullt. Med andra ord närmar sig årets golfsäsong och Sollefteåbladet tog ett snack med Lars Hallin, ordförande i Sollefteå GK, för att höra vad som är på gång i år.

Hur påverkades ni av pandemin?

Corona gjorde att fler hittade till golfen och nu jobbar vi med hur vi skall behålla alla nya golfare inom klubben. Vi kommer snart starta upp våra nybörjarutbildningar som hålls av Magnus Eriksson. Anders Molin kommer i år att finnas för våra medlemmar att boka lektioner med samt eventuell utprovning och köp av klubbor.

Hur ser läget ut inför säsongen?

Att arrendera marken som banorna ligger på har visat sig vara en bra lösning för både oss och Sollefteå Kommun. Vi har några pågående projekt nu, bland annat bygger vi några fler utslagsplatser. Ett annat stort projekt är att vi har avverkat skog i anslutning till några av hålen och nu jobbar vi med att få banan i så bra skick som det bara går. Båda projekten kräver stora ideella insatser och jag är verkligen tacksam för att alla som ställer upp!

Har ni något mer på gång?

Vi har precis startat upp ett projekt tillsammans med golfförbundet. Det är vi och ett 20-tal andra klubbar i Sverige - varav tre i Norrland - som ingår i projektet som handlar om att förbättra spelupplevelsen ännu mer. Syftet är att se över hur vi kan förbättra vår golfbana så att den passar alla typer av golfare. 

Sollefteå GK fyller dessutom 50 år och det skall vi uppmärksamma på olika sätt. Allt är inte spikat än men det planeras för någon form av fest i höst.

Ser du några fördelar med golf utöver att det är roligt att spela?

Som vi alla vet är golf bra för lågintensiv träning och möjlighet till social samvaro, dels när vi spelar golf men även genom ideellt arbete för klubben. Golfen lockar personer i alla åldrar vilket är bra för hälsan!





