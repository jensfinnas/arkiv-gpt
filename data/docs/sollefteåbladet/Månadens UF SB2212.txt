Månadens UF - Rejuiced UF

UF-året har börjat och några som var snabba igång var trion bakom Rejuiced UF. De var inte bara först i landet att registrera sitt företag, de är dessutom redan i full gång med produktutveckling och har siktet inställt på att tävla under året.

– Alla tre har samma driv och målbild, vi vill satsa på det här och lägger redan mycket tid på företaget efter skolan, säger Thea Fängström som driver UF-företaget Rejuiced UF tillsammans med Elida Nordén och Simon Frimodig.

De unga företagarna som går andra året på GB-skolans ekonomiprogram och började lägga upp planerna för Rejuiced UF redan i somras. 

– Vi hade några olika alternativ men fastnade till slut för en affärsidé som går ut på att ta tillvara på frukt som inte säljs i butiker och förädla den till juice, förklarar Elida och tillägger att de redan har börjat bygga upp ett samarbete med ICA Kvantum Sollefteå.

– Nu håller vi på att testa förpackningar för att hitta en bra kombination av miljövänlighet, utseende och pris för vår produkt. 

Att de tre företagarna är på hugget råder det inget tvivel om. När registreringen för UF-företag öppnade den första september satt de bänkade vid datorn redo att knappa in alla uppgifter. En förberedelse som lönade sig, Rejuiced UF var nämligen det första UF-företaget att registreras för läsåret i hela landet.

– Vi visse att de som var först i länet skulle vinna en rådgivningsession men framför allt gillar vi att vinna. Vi ser både fram emot att driva företaget och att vara med i olika tävlingar för UF-företag under året, förklarar Simon.

Nu väntar hektiska veckor med allt från möten med kommunen till design av kläder till företaget.

– Det är mycket att göra men vi tar en sak i taget. Vi har alla drömt om att driva egna företag i framtiden och att driva UF-företag är ett bra steg på vägen dit, slutar Thea.

Bildtext: Beror på bilden.





