Svenskt mästerskap i Hallstabacken

Den sista helgen i mars avgörs SM i slalom och storslalom i form av ett samarrangemang mellan Sollefteå Alpina Klubb och Sundsvalls Slalomklubb. I Sollefteå är det storslalom som gäller när landets bästa damer och herrar gör upp om medaljerna den 24 mars.

Hallstabacken har stått värd för SM-tävlingar tidigare men nu var det ett tag sen senast, närmare bestämt sedan 2015. Totalt hoppas arrangörerna på att runt 140 damer och ungefär lika många herrar kommer delta i tävlingarna. 

– Klubbarna i det här området har samlat många års kunskap av att arrangera tävlingar och både Sundsvall och Sollefteå bjuder på fina förutsättningar för både sommar- och vinteridrott av högsta kvalitet, säger Karin Stolt Halvarsson, alpin chef på Svenska Skidförbundet och fostrad i Sundsvalls SLK.

– Det är ett riktigt stort arrangemang med allt vad det innebär, konstaterar Roger Svensson från Sollefteå AK som är tävlingsledare för Sollefteå-delen av helgens tävlingar.

– Först kör vi storslalom i Hallstabacken på fredagen och därefter avgörs slalom på Södra berget i Sundsvall under lördagen. Vi hoppas förstås på riktigt mycket publik i båda backar!

Den alpina festhelgen avslutas med final i Alpine Elite Tour, Sveriges högsta alpina serie, som också den avgörs i Sundsvall. Alpine Elite Tour 2023 är en del av Vattenfalls Smart Energy Cup och består av 15 deltävlingar som arrangeras på sju olika orter där Sveriges alpina elit gör upp i slalom och storslalom.

– Det är lika bra att passa på att göra så mycket som möjligt av helgen när vi ändå håller på. Alpine Elite Tour är öppen för internationella åkare också så förhoppningsvis får vi även besök av många utländska åkare, förklarar Roger.

Stora tävlingar gynnar inte bara idrotten, den stora tillströmningen av åkare, funktionärer, familjer och publik kommer även generera gott om möjligheter för lokala företag.

– Det är en stor apparat att arrangera tävlingar, dels när det gäller själva åkningen men även logistik, boende och så vidare. Här i Sollefteå är det dessutom tävlingar i skidskytte samma helg så det blir gott om vintersportare i omlopp!

Tävlingarna i Sollefteå inleds klockan 09.00 och förväntas pågå till 16-tiden.

– Det är ju landets bästa åkare som kommer hit så jag tycker definitivt att man ska passa på att komma upp och titta!

Bildtext: Beror på bilden.
