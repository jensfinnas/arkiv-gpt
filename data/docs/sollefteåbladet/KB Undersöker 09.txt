KB Undersöker: Milstolparna i Norabygden

På ett antal platser runt om i Norabygden står skyltar med avståndsangivelser uppställda på stenrösen. Den här månaden bestämde vi oss för att ta reda på mer om dem. 

Totalt finns det sju skyltar som går att följa rakt genom Nora från Hornö färjeläge till Saltåsen. Enligt hemsidan Norabygdens Historia och en utmärkt text av Monica Årjes fick vi reda på att skyltarna i själva verket är milstolpar som anger hel- halv och kvartsmil. Stolparna hör till en transportled med urgamla anor som löpte från Stockholm och vidare norrut längs Östersjökusten.

Leden hette Norrstigen och är grunden till det som idag är Europavägen. Dess historia kan spåras ända tillbaka till 1300-talet då den främst användes för skatteindrivning men kom så småningom att bli en viktig färdig för handelsresande och andra som behövde ta sig fram genom landet.

Under 1600-talet fick Norrstigen status av landsväg, något som dels innebar att vägen skulle uppfylla vissa specifika mått plus att det var böndernas och landshövdingens ansvar att bygga och underhålla vägen. Det fanns även ett krav på att fri mat, husrum och skjuts skulle erbjudas för de som reste på vägarna vilket blev en tung börda för bönderna.

1649 infördes ett system med ersättningar till bönderna för bland annat skjuts och det var det som gjorde att milstolparna byggdes upp. Genom dem och listor över kilomterpriser utifrån hur många som åkte med varje kärra kunde bönderna få betalt för skjutsningarna de utförde. 

De första milstolparna började sättas upp mot slutet av 1600-talet men under åren har de sedan bytts ut. Idag finns som sagt sju av de ursprungligen åtta stolparna kvar att beskåda, bland annat mellan Utvik och Nordvik, i Folkja, vid Nora Kyrka och Grötom. Stora delar av Norrstigen som gick genom Norabygden finns bevarad och går att vandra för den som vill ha en både historisk och naturskön upplevelse.

Mer information om Norrstigen och var man kan hitta milstolparna finns på hemsidan Norabygdens Historia som i sin tur anger publikationen ”Från Norrstigen till Projekt Höga Kusten” av Göran Ullberg samt Säbrå Hembygdförenings dokumentation om ‘Norrstigen -Historia att minnas’ som källa. 


