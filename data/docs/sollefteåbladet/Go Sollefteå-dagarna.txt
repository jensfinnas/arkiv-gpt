Youtubern tar internationell publik till Sollefteå

I höstas gjorde Graninge-Youtubern Kalle Flodin en video i samarbete med Sollefteå kommun, som handlar om varför han valt att flytta hit och hur allt han behöver finns här. Videon fick snabbt närmare 300 000 visningar och 800 kommentarer där merparten skriver att de vill besöka eller till och med flytta till Sollefteå.

– Det blev verkligen ett lyckat samarbete och det finaste är att även många Sollefteåbor själva är väldigt stolta över filmen om vår kommun och att det är hög igenkänning i anledningarna till varför vi vill bo och leva i just Sollefteå – enkelheten, äktheten, närheten, berättar Anette Bodén, kommunikatör på Sollefteå kommun. 

– Intresset internationellt är fantastiskt kul och nästa steg blir nu att följa upp det här. Det gör vi genom att bjuda in följare från Kalles publik till tre dagar med aktiviteter i sommar under något vi kallar ”Go Sollefteå-dagarna” den 31 juli till 2 augusti.

Runt 50 personer kommer då för att besöka Sollefteå, ett 15-tal svenskar men i övrigt en stor blandning nationaliteter. Besökarna kommer bland annat från länder som exempelvis Tyskland, Holland, USA, Kanada, Portugal, England och Slovakien.

– Tanken är att vi erbjuder några kostnadsfria aktiviteter, vandringar i Sollefteåskogarna tillsammans med Friluftsfrämjandet, en föreläsning med Kalle, en grillkväll och andra enkla aktiviteter. Resa, boende och allt annat bekostar deltagarna själva och de får även ta sig runt på egen hand. Vi tipsar dock gärna om aktiviteter och platser att besöka. Kalle kommer även att filma under dagarna och skapa en ny video till sin kanal.

Kalle själv är peppad inför evenemanget som blir hans första fysiska möte med sina följare.

– Det tog knappt två timmar innan platserna var fullbokade så intresset är uppenbarligen stort! I min bransch är det lätt att följare mest blir siffror på en skärm så det ska verkligen bli kul att träffa några av dem i verkligheten, konstaterar han och tillägger att det kändes självklart att bygga vidare på samarbetet med Sollefteå kommun.

– Jag trivs jättebra här och brukar berätta om fördelarna med livet i den här delen av landet i mina kanaler ganska ofta. Därför kändes det naturligt att haka på när kommunen presenterade sina idéer, jag kan ju stå bakom ”produkten” till 100 procent. För mig blir Go Sollefteå-dagarna dessutom en möjlighet att göra nya saker och träffa folk, om jag samtidigt kan bidra till att fler väljer att flytta hit så gynnar det alla oss som bor i Sollefteå!

Av besökarna är en hel del intresserade av möjligheten att flytta till Sollefteå och de kommer bland annat få möjlighet att titta på lediga hus och få information om jobbmöjligheter.

– Förhoppningsvis är detta bara premiären på ett återkommande event som kommer inspirera fler människor att flytta till Sollefteå. Målet om att bli 23 000 invånare till 2035 är fortfarande levande, avslutar Anette Bodén.
 
Bildtext: Den som missat Kalles video kan söka på Kalle Flodin – This small town is the reason I dared to move to northern Sweden.
