Ett kreativt steg mot det svenska spelundret

Spelbranschen i Sverige fortsätter slå rekord. Under förra året omsatte den cirka 27 miljarder och efterfrågan på kompetens är stor. För den som vill få in en fot i spelvärlden är utbildningen Indiespelutveckling på Hola Folkhögskola ett bra steg oavsett om målet är att jobba med AAA-titlar eller småskaliga konstspel.

När Sollefteåbladet hälsar på är det full aktivitet på Hola med ett 90-tal regionpolitiker på plats. De har bland annat hört Alexander Lindén, kursansvarig för Indiespelutveckling, berätta om möjligheterna i spelbranschen och hur skolans utbildning är utformad.

– Just nu köper svenska spelföretag in sig i utländska motsvarigheter för att komma åt kompetens eftersom branschen växer snabbare än tillgången på arbetskraft. Spelindustrin är en stor exportmarknad för Sverige, enligt Dataspelsbranschen uppgick spelutvecklarnas omsättning till 24,5 miljarder kronor 2019. Siffran kan jämföras med Sveriges export av järnmalm och pappersmassa som båda var värda cirka 25 miljarder kronor 2019.

Det är lätt att tro att spelutveckling mest handlar om programmering men själva kodandet utgör bara runt en tredjedel av utbildningen. Andra delar är exempelvis digital grafik, animation i både 2- och 3d, storytelling och företagande.

– Vi har många samarbeten med andra kurser, exempelvis Litterärt skrivande och Spelmusik, säger Moa som inledningsvis mest var intresserad av konst men sedan hon började utbildningen även har fattat tycke för ämnen som programmering och AI.

Inriktningen mot indiespel innebär att det är mycket fokus på arbete i små team, originella idéer och mer konstnärliga produktioner snarare än storskaliga topplistespel.

– Samtidigt ger utbildningen en en bra grund att stå på oavsett hur man vill jobba med spelutveckling. Första året får eleverna testa alla olika delar av spelskapande medan år två handlar om att specialisera sig mer och jobba med ett eget projekt. tillägger Alexander. 

– Jag kom in på spelspåret via Holas Summercamp i somras och hoppade på Indiespelutveckling direkt efteråt, säger Nicklas och tipsar om att Summer Camp blir av även i år.

– Det var ett jättebra sätt att komma igång med studierna på ett enkelt sätt.

– Ett första steg kan vara att komma och hälsa på oss när det är Folkhögskolans dag den 29 april, avslutar Alexander.


Bildtext: Alexander Lindén, kursansvarig på Hola Folkhögskolas program för Indiespelutveckling tillsammans med studenterna Moa Lindblad och Nicklas Häggström.



