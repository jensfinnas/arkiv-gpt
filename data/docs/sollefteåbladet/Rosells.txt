Flygande start för Rosells Måleri

Med många år i måleribranschen bakom sig bestämde sig Nicklas Rosell för att starta eget. I maj förra året drog han igång Rosells Måleri med tanken att köra på själv men den planen höll inte länge. Idag har han två anställda, en gymnasiepraktikant och en välfylld orderbok inför våren.

Nicklas Rosell började som målarlärling redan 199 hos dåvarande Åhmans Måleri och har hunnit jobba med det mesta inom branschen sedan dess.

– Jag fick en jättebra start under mina år som lärling hos Ivan Åhman. Han är den bästa chef jag har haft och jag lärde mig verkligen yrket från grunden hos honom, minns Nicklas som åkte till Norge direkt efter att han fick sitt gesällbrev -94.

– Då drog jag till Bergen för att jobba. Sen dess har jag hunnit prova på allt möjligt, bland annat har jag jobbat på Svalbard några år, jag har bott i Stockholm och drivit eget företag där och har under åren hunnit jobba för de flesta av målerifirmorna här i Sollefteå. 

Under åren har han både samlat på sig erfarenhet som arbetsledare på stora projekt och byggt upp ett stort kontaktnät. I början av förra året väcktes tanken om att skapa något eget utifrån det.

– Då jobbade jag som platschef för ett företag här i Sollefteå men kände att det var dags att satsa. 

Han sa upp sig och körde igång Rosells Måleri i maj med planen att vara ensam i företaget, åtminstone under överskådlig framtid. Den planen sprack dock ganska omgående.

– Det visade sig vara stor efterfrågan på utvändingar - alltså jobb utomhus - så jag anställde en målare till redan i juli. Sedan dess har det tillkommit ytterligare två målare - en av dem började för ett par veckor sedan - och en tjej från X-gymnasiet i Sundsvall som gör sin praktik hos oss, berättar Nicklas och tillägger att företaget utför allt inom måleri.

– Utöver fasader och andra utejobb så gör vi allt från målning och tapetsering i inomhus till mer ovanliga uppdrag. Bland annat jobbar vi med gamla måleritekniker som vävspända och pappspända tak, något som frågas efter allt oftare i och med att intresset för gamla hus ökar.

Målet här framöver är att bygga upp samarbeten med byggföretag för att kunna erbjuda helhetslösningar plus att Nicklas ser över möjligheterna att lägga till blästring bland tjänsterna.

– Vi har fått en riktigt bra start och jobben inför årets utesäsong har redan börjat rulla in. Därför passar jag på att tipsa alla som har planer på att anlita målare inför våren och sommaren att höra av sig i god tid!
