Föreningslivet driver bygdens utveckling

En bra plan är grunden till bra utveckling. Det har föreningslivet i elva byar runt om i kommunen tagit fasta på och skapat lokala utvecklingsplaner tillsammans med föreningen LUS - Lokal Utveckling Sollefteåbygden. Nu är siktet inställt på uppföljning av planerna och att inspirera fler byar att ta efter konceptet.

– Under förra året genomförde vi ett Leader-finansierat projekt där vi hjälpte de elva byarna med att ta fram sina respektive utvecklingsplaner, berättar Erik Löfgren som är sekreterare i LUS och förklarar att samverkan mellan föreningar har varit centralt för att skapa planerna.

– Från vår sida är det Hans-Erik ”Hacke” Näslund som har bistått med projektledning men det är det lokala föreningslivet som har inventerat sina förutsättningar, analyserat sina styrkor och svagheter och tillsammans slagit fast målsättningar för sina respektive bygders utveckling.

Utvecklingsplaner finns numera på plats för Boteå, Edsele, Graninge, Junsele, Långsele, Lungsjöbygden, Österforse, Resele, Näs-Nyland-Nordsjö, Ramsele och Helgum. Arbetet har redan medfört positiv utveckling, något som bland var en bidragande orsak till att Graninge utsågs till Årets by i Västernorrland förra året. 

– En bra plan hjälper dock inte mycket om man inte följer upp den, konstaterar Erik och berättar att LUS inför året har erbjudit alla byar som deltog i projektet hjälp med just uppföljning av planerna för att komma vidare i utvecklingsarbetet.

– Samverkan mellan företag, föreningar och andra aktörer i byarna skapar förutsättningar för livskraftiga och attraktiva bygder i kommunen. Alla planer finns att beskåda på vår hemsida och om det finns fler byar som vill ha tips och råd kring utveckling så är det bara att kontakta oss i LUS!

Bildtext: Planering skapar positivt utveckling. Erik Löfgren, sekreterare i Lokal Utveckling Sollefteåbygden, berättar om föreningens arbete med att stötta föreningslivet runt om i kommunen att skapa och följa upp utvecklingsplaner.
