Kevin satsar på eget rörmokeri

När pandemin gjorde att utflyttade Junselebon Kevin Ulander blev utan jobb tog han chansen att prova vingarna som egen företagare. Till en början hyrde han ut sig själv till andra firmor men sedan X har han både flyttat hem och börjat jobba under egna varumärket NRB AB.

Kevin är uppväxt i Junsele men flyttade till Örnsköldsvik för att utbilda sig till rörmokare. Han fick jobb för en Öviksfirma direkt efter examen och jobbade på som anställd tills Corona stökade till det för den dåvarande arbetsgivaren.

– Jag och flera andra blev uppsagda under 2020 eftersom företaget tappade många stora uppdrag på grund av pandemin.

Marknaden för rörmokare är bra men istället för att söka nytt jobb bestämde sig Kevin för att bli egen.

– Jag började jobba på f-skatt, bland annat i Husum, Stockholm och uppe i fjällvärlden. Det var när jag var i Stockholm som jag bestämde mig för att gå ett steg längre och starta aktiebolag, förklarar han och berättar att det i samma veva var många hemifrån som började tjata på att han skulle komma upp och jobba i Junsele.

– Jag var inte svårövertalad, jag trivs mycket bättre här än i storstan! Nu har jag Junsele som bas men åker dit det finns uppdrag. Hittills har jag både hunnit göra många egna jobb och även samarbeten med andra mindre hantverksföretag i området.

Som rörmokare åtar han sig det mesta i branschen, allt från sånt som rör avlopp och vatten till värmesystem och badrumsrenoveringar.

– Det som är kul med det här jobbet är att man aldrig blir fullärd, man stöter alltid på nya saker. Jag har ett bra kontakt med flera rutinerade rörmokare i branschen så det finns alltid nån att bolla idéer och lösningar med, säger Kevin som ser bra möjligheter i Junsele både när det gäller jobb och fritid.

– Här har jag nära till natur och jakt plus att det är mycket positivt på gång i byn, det bådar gott för framtiden!

Bildtext: 
