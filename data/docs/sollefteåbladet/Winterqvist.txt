Winterqvist breddar rejält

Winterqvist Bilservice renodlar sin verksamhet och inriktar sig helt mot det som företagsnamnet antyder - bilservice. Från och med i höst ingår verkstaden i världens största oberoende servicekoncept och slår upp portarna för alla bilmärken.

Tidigare erbjöd Winterqvist både service och reparationer av de tre bilmärken som verkstaden är auktoriserad för, Nissan, Subaru och Citroën, samt skadeverkstad. Sedan i somras har man dock avvecklad skadedelen för att istället fokusera fullt ut på service.

– Vi fortsätter förstås att jobba med de märken vi är auktoriserade för precis som tidigare men framåt oktober kommer vi dessutom kunna erbjuda service av högsta kvalitet på alla bilmärken, berättar Fredrik Winterqvist och förklarar att företaget är i full färd med att ansluta sig det globala servicekonceptet Bosch Car Service.

– Vi är inte bara världens största leverantör av bildelar, Bosch Car Service är också världens största servicekoncept, förklarar Patrik Nordström som är affärsutvecklare för Bosch i Norrland och tillägger att konceptet nu växer snabbt på den svenska marknaden.

– Det är dock inte vilken verkstad som helst som kan ansluta sig, vi ställer väldigt höga krav på utbildning och kvalitet hos våra samarbetspartners. Här i Sollefteå såg vi att Winterqvist Bilservice passar perfekt in hos oss och därför är vi nu glada att få hälsa dem välkomna till Bosch Car Service!

Genom samarbetet får verkstaden en stark partner i ryggen som tillhandahåller allt från utbildningar och expertkompetens till verktyg och reservdelar. 

– Det här blir ett rejält lyft, både för oss och Sollefteåborna, konstaterar Magnus Näsman och tillägger att satsningen också kan innebära framtida rekryteringsbehov.

– För den med engagemang och tekniskt intresse finns det definitivt spännande framtidsmöjligheter hos oss!

Bildtext: Patrik Nordström (t.v.), affärsutvecklare för Bosch i Norrland, och Magnus Näsman och Fredrik Winterqvist på Winterqvist Bilservice berättar om sitt nya samarbete inom konceptet Bosch Car Service.
