Hundar är livet

Sollefteåbladet välkomnas in i det hemtrevliga köket hos Louise Johansson och Jan Svensson för att prata om deras företag och passion Skogstorpet. De har ett 20-tal får, nio hundar, två katter, fyra kalkoner samt höns och brevduvor. Paret bor längs en skogsväg och har flera byggnader på tomten och mycket marker runtom som passar deras livsstil såväl som verksamhet.

– Vi har jättefina markägare som låter oss arrendera betesmark till fåren. Det är väldigt trevligt med får och de är relativt lättskötta, dock är det en hektisk period vid lamning. Vi är självförsörjande på kött och även ägg från hönsen, sedan har vi en del köttlådor och fårskinn till försäljning, berättar Louise.

Hundarna är stommen i verksamheten då de båda har ett stort hundintresse.

– Allt vi gör hänger ihop med hundar. Tidigare var vi väldigt aktiva med slädhundar, nu har vi bland annat två border collie som vi tränar att valla fåren och vi föder upp pointer-hundar, förklarar Louise.

– Pointer är en fågelhund och jag älskar att vara uppe på fjället och jaga med dem. Jag hyrs även in som jaktguide där jag har med jakthund, hittar fågel, gör upp eld och andra får möjlighet att jaga, berättar Jan.

Skogstorpet Djur & Natur har även en webshop där de säljer det mesta som riktar sig mot den arbetande hunden. Selar, hundskor, koppel, reflexer och täcken bland annat.

– Det mesta är sådant vi provat och tycker om själva. Men eftersom att jag gärna vill ha kundkontakt samt vill ge extra bra service planerar vi framöver att ordna en gårdsbutik här hemma. Just nu tar vi ofta med utrustning när vi åker in till Sollefteå ifall en kund vill ha hjälp att prova ut till sin hund. Jan har även foderrådgivning för arbetande hundar, säger Louise avslutningsvis. 


Bildtext: Louise Johansson och Jan Svensson driver tillsammans verksamheten Skogstorpet Djur & Natur med webshop där de säljer utrustning till arbetande hundar. De planerar att öppna gårdsbutik framöver för att värna om kundkontakten.
