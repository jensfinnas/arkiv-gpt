Bouleklubb satsar på bingo

Den andra helgen i september är det premiär för bingo på Nipan i Sollefteå. Bakom satsningen finns Nipstadens Bouleklubb som ser en möjlighet att både introducera en ny aktivitet i stan samtidigt som föreningen hoppas kunna stärka klubbkassan.

Nipstadens BK har funnits i 20 år och har i dagsläget nästan 80 medlemmar. Klubben anordnar bland annat den välbesökta Nipan Cup i slutet av juli och flera mindre, interna tävlingar, aktiviteter som förvisso genererar intäkter men inte tillräckligt för att få ekonomin att gå runt.

– I och med att vi både har en inomhuslokal för att kunna spela boule på vintern samtidigt som vi deltar i seriespel i division 3 insåg vi att vi behöver förstärka klubbens intäkter, förklarar Åke Svedlund som är ny ordförande i Nipstadens BK sedan i våras.

– Minskade medlemsantal och långa resor till tävlingarna kräver nya idéer. Vi har bra kontakt med klubben ÖBK i Östersund som arrangerar bingo så med inspiration från dem bestämde vi oss för att testa. 

Det är söndagskvällar klockan 18.00 på Nipanrestaurangen som gäller med start den10 september.

– Det är en idealisk lokal för bingo och med tanke på hur populärt bilbingo verkar vara under somrarna så tror vi att det kommer finnas intresse för att spela även under resten av året, konstaterar Åke och tillägger att alla tillstånd från spelinspektionen är på plats och att klubben ser fram emot att hälsa spelsugna deltagare välkomna.

– Ambitionen är att leverera spännande bingokvällar med allt från stor- och lill-rövare, vanligt bingospel och väntbingo innan det riktiga spelet drar igång. Fixa får man ta med själv och det är kontanter som gäller. Vi vill framför allt bidra med något nytt till stan samtidigt som vi säkrar upp klubbens ekonomi. Nu hoppas vi på att många kommer och testar på premiären!

Bildtext: Den 10 september är det premiär för bingo på Nipanrestaurangen. Sollefteå Bouleklubb håller i kvällarna, i bild representerade av Gunnar Källberg, Sten Flodman Harriet Tägnander och Åke Svedlund.	

