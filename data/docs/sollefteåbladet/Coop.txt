Isak är ny butikschef på Coop

Isak Lindström tog nyligen över rollen som butikschef för Coop Sollefteå. Sollefteåbladet åkte över och tog ett snack med honom om det nya jobbet och planerna här framöver.

23 år och redan butikschef, vilken kometkarriär! Hur har du lyckats med det?

Jag är uppväxt i Sundsvall och har jobbat på Coop sedan jag var 17 så jag har hunnit med rätt många år i branschen redan. Jag kom in via extrajobb som blev till en fast tjänst. Jag gillade jobbet direkt och visste tidigt att jag ville bli butikschef. 

I januari fick jag möjligheten att börja på Coops traineeprogram för butikschefer men redan i våras dök det upp en fråga om att hoppa in som vikarierande butikschef för en butik i Granlo i Sundsvall. Jag antog utmaningen och hann jobba där några månader innan jag fick frågan om att ta över i Sollefteå. Jag behövde inte fundera många sekunder innan jag tackade ja!

Vad är det du gillar med jobbet?

Att det går så fort! En butik är ju i ständig förändring, vi ställer om mellan säsonger och högtider hela tiden. Det finns alltid saker att göra och det krävs att alla jobbar tillsammans för att det ska funka. Jag trivs nästan bäst när det är som mest stressigt 

Hade du någon koll på Sollefteå innan du började jobba här?

Egentligen inte, jag kan ha spelat hockey här nån gång, Men kombinationen av en större butik och en ny stad kändes riktigt spännande och jag vet att det händer mycket positivt här så det ska bli spännande att följa den utvecklingen.

Hur ser dina visioner ut för butiken?
Vi ska se till att överträffa våra kunders förväntningar och skapa inspirerande upplevelser i butiken. Nu när det händer så mycket bra i kommunen vill vi gärna vara en del av den positiva vågen!

Bildtext:
Isak Lindström från Sundsvall 
är ny butikschef på Coop Sollefteå. Han ser fram emot ett högt tempo i butiken och bra möjligheter att lära sig åka skidor inför en planerad Vasaloppspremiär nästa år.
