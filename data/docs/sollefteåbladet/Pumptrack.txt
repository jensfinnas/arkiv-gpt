Mer kul på hjul i Sollefteå

Aktiviteter på cykel har fått ett rejält uppsving i Sollefteå under de senaste åren. Ännu fler möjligheter till rörelse på hjul är dessutom på gång i form av en pumptrackbana som ska byggas i området kring Stadsparken och Linsänket.

En pumptrackbana är en slags kuperad bana - ofta gjuten i betong eller asfalterad - som lämpar sig bra för åkning med exempelvis skateboard, kickbike, inlines eller cykel. Åkaren bygger upp fart genom att pumpa sig framåt längs banan.

Initiativtagarna till bygget är Friluftsfrämjandet Sollefteå som har sökt och fått medel från Allmänna Arvsfonden för projektet.

– Det är jätteroligt att vi har fått medel för att genomföra detta tillsammans med Sollefteå friluftskommun. Vi hoppas att detta kan bidra till att få fler i rörelse, säger Cristina Waaranperä, Friluftsfrämjandet Sollefteå, och berättar att föreningen har fått beviljat 1,9 miljoner kronor för att bygga banan.

– Pumptrackbanan kommer att kunna nyttjas av allmänheten dygnet runt vilket kommer att ge ett lyft till stadskärnan och stadsparken. Bygget främjar också utvecklingsarbetet som görs kring cykel och mountainbike i hela Sollefteå kommun.

– Det kommer att bli jätteroligt eftersom man kan komma hit varje dag om man vill, inflikar Axel, 12 år.

Sollefteå kommun är med som medfinansiär och samarbetspart i i projektet. 

– Vi arbetar målmedvetet för att utveckla området kring Linsänket och förvandla det till en samlingsplats för hela familjen. Lekparken är redan välbesökt men en pumptrackbana kommer verkligen att komplettera området på ett bra sätt, säger Majed Safaee, Sollefteå kommun.

Det slutgiltiga beslutet från Allmänna Arvsfonden kom under sommaren. Nästa steg är att kommunen och Friluftsfrämjandet lägger upp planerna för bygget.

– Målsättningen är att det första spadtaget ska kunna tas till våren, avslutar Majed.

Bildtext: Beror på bilden





