Näringslivsinsatser (ej spikad rubrik)

Drivkraften i Sollefteås näringsliv är stor och det är mycket på gång både nu och i framtiden. Därför har kommunens näringslivsenhet både bokat in en frukost-turné under slutet av året och en inspirationskväll den 30 november som arrangeras tillsammans med Svenskt Näringsliv och Företagarna Sollefteå.

Det rör på sig i näringslivs-Sollefteå med flera byggen, investeringar och utvecklingsprojekt på gång runt om i kommunen. Att det blåser gynnsamma företagsvindar visar sig även i Svenskt Näringslivs ranking av företagsklimat i landets kommuner där Sollefteå fortsätter att klättra.

– Det är ovanligt att kommuner har en sån stadig uppåtkurva under flera år i rad, konstaterar Thomas Östlund, näringslivsansvarig på Sollefteå kommun, och nämner kommunens service till- och dialog med företagen samt politikens inställning till företagande som avgörande faktorer för framgångarna.

– Det är också anledningen till att vi har planerat in företagsfrukostar på åtta olika platser runt om i kommunen. Vi vill skapa tillfällen för dialog, därför har vi inget färdigt program utan tanken är att hålla öppet för snack om allt som företagare och andra som är intresserade av näringslivsutveckling kan vilja diskutera.

Turnén inleddes den 24 november och fortsätter under tre veckor enligt en turnéplan som finns på kommunens hemsida. Mitt i turnén hålls även en inspirationskväll på Hullsta Gård där ämnen som kompetensförsörjning och framtid är i fokus.

– Att kunna rekrytera rätt kompetens är avgörande för många lokala företag som vill växa och utvecklas. Tanken med kvällen är att prata om vilka möjligheter som finns och hur vi tillsammans kan skapa bästa möjliga förutsättningar för rekrytering och inflyttning, förklarar näringslivsutvecklare Jan Röhlander och tillägger att kvällen arrangeras av Svenskt Näringsliv och Företagarna Sollefteå,

– Vi från kommunen är också med på ett hörn men det är framför allt ett arrangemang av företagare för företagare. Dessutom blir det ett tillfälle att fira den positiva utvecklingen av näringslivsklimatet i kommunen.

Till frukostarna är det drop in som gäller men till kvällsarrangemanget den 30 november finns ett begränsat antal platser.

–Vi släpper drygt 200 biljetter så passa på att boka redan nu. Det blir inspirerande kväll fyllt av framåtanda och drivkraft!

Bildtext: Beror på bilden
