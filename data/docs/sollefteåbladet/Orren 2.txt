Läge och valmöjligheter är Orrens framgångsrecept

Kawa Elma har jobbat i restaurangbranschen hela livet, de senaste fem åren som ägare av av Restaurang Orren. Han har satsat mycket på utveckling och drivs av att se kunderna trivas hos honom.

Kawa växte upp i Turkiet och började jobba i restaurang redan som 12-åring och har blivit kvar i branschen sedan dess. Han kom till Sverige och Sollefteå 2003 och började så småningom att jobba på Orren som ligger granne med Bodéns Gardencenter på Storgatan.

– Jag trivs jättebra här i Sollefteå, det är mitt hem nu. När jag hade jobbat på Orren i några år ville ägaren sälja och jag såg stor potential i restaurangen så jag köpte den 2014 och har drivit den sedan dess.

När Kawa tog över hade han 45 platser inne och fler på uteserveringen på somrarna. Efterfrågan var dock större och många kunder fick vända i dörren då det inte fanns plats.

– Under åren har jag satsat mycket på att utveckla min restaurang. Hela lokalen är renoverad och jag har byggt ut i två omgångar, nu senast genom att göra om att glasa in och isolera uteserveringen så att den går att använda året runt, säger han och berättar att han nu har ökat till 120 platser.

– Men ändå är det nästan alltid fullt på luncherna och helgerna! 

Luncherna som serverar på vardagarna är en viktig del i verksamheten och det finns alltid sex olika rätter att välja mellan plus salladsbuffé. 

– Folk gillar att det finns mycket att välja på, plus att många uppskattar att det är lätt att parkera här utanför. Att vi har goda grannar som Bodéns och Coop är också en stor fördel, konstaterar Kawa som är glad att han tog chansen att ta över Restaurang Orren.

– Det är mycket jobb förstås men det är kul att se utvecklingen. Nu känns det som att vi är klara med renoveringarna men jag har många idéer för framtiden!

Bildtext: Kawa Elma i Restaurang Orrens numera inglasade och isolerade uteservering.
