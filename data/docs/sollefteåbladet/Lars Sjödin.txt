Kramforsbladet möter Lars Sjödin

Faktaruta
Namn: Lars Sjödin
Ålder: 71 år
Bor: Bollstabruk
Familj: Hustrun Ingrid samt två utflugna vuxna barn
Gör: Ordförande i Bollstabruk intresseförening sedan ca 6 år tillbaka
Gör också: Håller i seniorgympa på tisdagar

Han har bott i Bollstabruk sedan 1978, alltså i princip hela sitt vuxna liv. Håller i seniorgympa på Bollstahallen, och förstås ordförande i Bollstabruk intresseförening. Kramforsbladet hälsar på hos Lars Sjödin för att prata lite om intressen, historia och hur viktigt det är att värna om sin hembygd.

Medan jag sätter mig ner i Lars och Ingrids trivsamma kök berättar Lars om uppväxten utanför Västansjö som ligger ungefär en mil ovanför Bollstabruk. 
– Det fanns ett mindre sågverk där det jobbade runt 10-15 personer, 2 butiker, café och postkontor samt ett Folkets Hus. Men allteftersom att invånarna skaffade bil så åkte fler och fler ner till Bollstabruk för att handla och skaffa arbete. Därav blev det en naturlig avveckling för både sågverk och butiker. 

Han poängterar att han alltså inte är född och uppvuxen just i Bollstabruk, men nu är han i allra högsta grad en engagerad och inbiten bollstabo.
Det var Roger Åkerblom, förra ordförande i Bollstabruk intresseförening som fick honom att engagera sig i föreningen.
– Det var nog i stort sett på grund av Roger som jag blev ordförande, han lade en väldigt fin grund för föreningen och jag lärde mig mycket av honom. 
När jag frågar varför Lars brinner för Bollstabruk kommer svaret snabbt.
– Först av allt tycker jag att det är roligt att hålla på. Men sedan anser jag att vi som bor i Bollstabruk har en skyldighet att värna om orten. Jag tror att alla kan dra nytta av att orten håller en viss standard, definitivt i längden. 

Innan han blev pensionär 2012 arbetade Lars på ett försäkringsbolag. Men han beskriver engagemanget för intresseföreningen ungefär som ett arbete i sig. 
– Jag har absolut något att göra varje vecka. Stort som smått. Det kan vara allt ifrån möten med kommunen, som vi har bra kontakt och samarbete med, praktiska arbeten eller prata med invånare om tips på vad de tycker behövs här i Bollstabruk.
Det är på sommaren som allting trappas ner lite grann. Då är det inga möten med föreningen och semestertider. Den tiden spenderas till stor del i stugan uppe i Lövsjön.
– Sommarstugan har vi haft i runt 30 år och där spenderas mycket tid. Men annars så försöker vi hälsa på barn och barnbarn så mycket vi kan. Dottern bor i Sundsvall och sonen i Årsta, Stockholm. Sedan har vi ett barnbarn på 1,5 år samt ett bonusbarnbarn. 

Medan Lars dukar fram kaffe och bullar pratar vi mer om Bollstabruk intresseförening och vad den har åstadkommit genom åren. 
Några projekt har varit genomfarten i Bollstabruk, multiarenan vid Bollstaskolan, och nu senast Wiborghslund. Intresseföreningen har även sett till att det finns en automatstation för bensin och diesel, vilket var efterlängtat. Intresseföreningen har även ordnat ett utegym och en beachvolleybollplan bakom Bollstahallen.
– Jag är nog mest stolt över genomfarten, som vi tillsammans med kommunen och Trafikverket var med och skapade. Det har gjorts refug och en riktig gångväg, korsningen har breddats och träd har planterats. En mindre park med grönområden och en lekpark har även anlagts. Dessutom de försköningar vi gjort med planteringar och konstverk, där många av medlemmarna varit delaktig i arbetet, inte minst den planteringsgrupp vi har. 

Målet framöver är att ordna något mer för den yngre generationen.
– Ja vi har ett projekt som är i planeringsstadiet, så det är mycket som ska gå i lås innan jag kan berätta något om det tyvärr. Men det är vi väldigt spända inför och tror mycket på. Närmast framöver anordnas en julmarknad på torget i Bollstabruk den 26:e november. Då kommer även Mats Jonsson att signera sin nyutgivna bok. Vi tar gärna emot tips på vad bollstaborna tycker vi ska hjälpa till att ordna med här på orten.

Bildtext: Lars Sjödin utanför sitt hem i Bollstabruk











