Amuletten sätter Sollefteå på kartan

Amuletten har varit en välsorterad leverantör av produkter för kropp och själ sedan 2008, både i den fysiska butiken på Storgatan 35 men framför allt online. Sedan ett par år tillbaka har företaget en ny ägare i form av Gunilla Dahlin som siktar på att bredda konceptet ytterligare.

Hos Amuletten kan man hitta allt från stenar och kristaller till rökelse, oljor, smycken och tarotkort. I butiken samsas figurer och bilder från religioner och livsåskådningar från världens alla hörn med drömfångare, vindspel och aromalampor.

– Jag brukar sammanfatta Amuletten som en esoterisk butik och vi har verkligen ett gigantiskt sortiment, säger Gunilla Dahlin som efter 40 år inom vården valde att satsa på något nytt och tog över företaget för ungefär två år sedan. 

– I och med att jag är bekant med de tidigare ägarna visste jag att det var en försäljning på gång. Eftersom jag redan var intresserad av mycket som finns i sortimentet nappade jag på idén om att ta över när frågan dök upp.

Gunilla tog över rodret för företaget i januari 2021 men har hållit en låg profil medan hon har satt sig in i verksamheten. Utöver den nya ägaren sysselsätter Amuletten fyra personer och webbhandeln utgör större delen av omsättningen.

– Vi befinner oss inom en relativt liten nisch men å andra sidan är vi en av de största aktörerna inom den, konstaterar Gunilla och förklarar att det skickas runt 2-300 leveranser från Amuletten till kunder runt om i hela Sverige varje månad.

– Vårt nyhetsbrev når ungefär 22 000 prenumeranter så jag brukar passa på att marknadsföra Sollefteå på olika sätt när jag gör utskick. Det finns ju många saker att göra här med koppling till Amulettens sortiment, exempelvis Gudinnemuseet och Hällristningarna i Näsåker och Häxmuseet i Prästmon.

Utöver själva handeln har Gunilla planer på att arrangera både yoga och seanser i Amulettens regi plus att man kan boka in henne för prova på-tillfällen i yoga, meditation och avslappning för exempelvis friskvårdsdagar.

– I och med att det är sånt som både jag och mina kunder är intresserade av så känns det som ett kul sätt att komplettera verksamheten. 

I samband med pandemin slutade Amuletten att ha den fysiska butiken öppen men sedan läget började se bättre ut har Gunilla öppet fyra dagar i veckan.

– Fler och fler kunder börjar hitta hit. Det är extra kul när kunder som brukar handla i vår webbshop passar på att komma in när de är i närheten, då märks det att vi hjälper till att sätta Sollefteå på kartan!

Bildtext: Gunilla Dahlin driver Amuletten I Sollefteå sedan två år tillbaka. Numera har butiken på Storgatan 35 öppet för fysiska besökare fyra dagar i veckan men Amuletten är framför allt stora inom webbhandel och levererar till kunder runt om i hela Sverige.
