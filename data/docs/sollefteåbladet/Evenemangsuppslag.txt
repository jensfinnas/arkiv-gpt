Big Meet 2023 - 27/5
Våren är här och säsongen för bilträffar är igång. Den 27 maj fylls Sollefteå Stadspark av välputsade fordon och motorentusiaster i samband med Big Meet 2023.

Big Meet är ett återkommande inslag i Sollefteå-våren och lockar intresserade från både närområdet och mer långväga till en heldag i bilens tecken. I vanlig ordning blir det stor bilutställning, marknadsgata och prisutdelningar både i olika bilkategorier och till bästa nostalgiklädsel. På scenen underhåller Klas Norberg, Angelica Jonsson och Holmsten Trio. Big Meet pågår mellan klockan 10.00 - 15.00 och inträde till parken betalas på plats. Barn upp till 15 år går in gratis.

– I år får vi dessutom besök av föreningen Young Wheels från Kramfors som kommer hålla till i en del av parken med egna aktiviteter riktade till det yngre gardet av motorintresserade, säger Jonne Nordin från arrangören SMF.

– Fina bilar, trevligt folk och mullrande motorer - det behöver inte vara krångligare än så!


ICA Kvantum Sollefteå firar 10 år - 3/6
Det har nog inte undgått någon att ICA Kvantum Sollefteå fyller 10 år i år. Som en del i det årslånga firandet bjuder butiken in till en fullspäckad familjedag i Stadsparken den 3 juni.

– Det är ju inte varje år man får fira 10-årsjubileum så vi har tagit i från tårna, konstaterar Pontus Rosberg på ICA Kvantum och berättar att evenemanget pågår mellan klockan 11.00 och 16.00. 

– Vi kommer fylla parken med allt från hoppborgar och en hinderbana till ponnyridning och flera olika mattält. Ett tips är att barn som gillar att cykla kan ta med sin cykel och utmana sig i en hinderbana på två hjul.

Klockan 12.00 startar ett Paprica-lopp som arrangeras tillsammans med Sollefteå Skidor och klubbarna Sollefteå GIF, Sollefteå Handboll och Sollefteå hockey har också engagerats för att hjälpa till under dagen.

Det kommer finnas sittplatser för ett antal hundra personer i anslutning till serveringen och Lars Hägglund kommer hålla i taktpinnen för dagen från scenen, Den stora finalen för dagen är när barnfavoriten Mojje bjuder på show klockan 15.00. Som grädde på moset är alla aktiviteter helt kostnadsfria.

– Mat och dryck ingår inte men däremot kommer vi se till att hålla låga priser, det här ska bli en härlig dag för alla och vi siktar självklart på att fylla hela parken med folk!


Toner från Ådalen - 3/6
Superlokala musikfesten Toner från Ådalen är tillbaka i en delvis ny form. I år är det den 3 juni som gäller och den här gången går evenemanget av stapeln på Gågatan. 

– Tanken är att skapa lite gatufeststämning med musik, mat och dryck på Gågatan, säger David Eklöf som håller i arrangemanget tillsammans med Sara Sundberg och Anders Mattsson,

Även om platsen och tiden är ny är själva evenemanget sig likt. Det är stort fokus på musiken och att lyfta fram den fantastiska flora av artister som lever och verkar i vårt närområde. Ett husband av rutinerade lokala musiker håller i taktpinnen för för ett stort antal solister som turas om att framför allt från gamla klassiker till nya favoriter.

– I år har vi flera nya solister som många kommer känna igen plus att många som varit med tidigare kommer tillbaka. Husbandet är större, vi har rekordmånga solister med och alla är mer peppade än någonsin, berättar Sara.

Konserten startar klockan 18.00 men festplatsen öppnar en timme tidigare. Det kommer både finnas mat och dryck - med och utan alkohol - till försäljning på området. Förköp finns hos Old Oak men det går även att lösa inträde på plats till ett högre pris. Personer under 18 år går in gratis.


Hero Race - 17/6
I år är det premiär för Hero Race i Sollefteå, ett roligt och utmanande lopp som genomförs två och två. Loppet utgår från Sollefteå Stadspark där det även kommer byggas upp en hinderbana för barn.

Det är Andreas Grahn och Julia Östlund från Hero Fitness som ligger bakom loppet som framför allt handlar om rörelse och träning snarare än placeringar. Man tävlar som sagt i par och utöver att springa eller gå kommer deltagarna även att få kämpa på air bikes och i vissa fall sandsäckar.

– Tanken är att Hero Race ska passa alla oavsett träningsbakgrund. Det går att anmäla sig till två olika nivåer, en tuffare med 3,8 km löpning varav 800 är med sandsäck eller en lättare med 2 km löpning. Båda varianter har även inslag av våra härliga air bikes, förklarar Andreas.

Start och målgång är framför scenen i Stadsparken där det även kommer finnas en hinderbana för barn. Starten går klockan 13.00 och sista dag att anmäla sig är den 10 juni.

– Vi vill engagera hela Sollefteå och sprida träningsglädje till så många som möjligt! Detta är en dag för ALLA, en dag där vi samlas, rör på oss och har roligt tillsammans, understryker Julia.


Fler evenemang att boka in i kalendern här framöver

EPA-quiz, Hullsta Café Ung - 25 maj

Hoven Droven, Skogsnäs Kulturhus - 25 maj

Norrlands Tulpanfestival, Farm Backsjön - 28 maj - 18 juni

Puss & Kram med Henrik Nyblom och Magnus Betnér, Hullsta Gård - 1 juni

Kvällsloppis, Resele - 28 juni

