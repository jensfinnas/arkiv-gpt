Ed-rotad nollåtta släpper bok om bygden

Stockholmaren Peter Forslund har spenderat sina somrar i Skarped ända sedan har var liten. Hans intresse för lokalhistoria och kärlek till bygden där han har sina rötter mynnade nyligen ut i boken Från det ena till det andra som lanserades på Ådalsbyn i somras.

Trots att han är uppvuxen i Spånga är Peter djupt rotad i Edsbygden. Han har spårat sina rötter ända tillbaka till 1535 då släktens urmoder Ingeborg först omnämns som boende i norra Ed. Hans farfars far flyttade till Skarped 1880 och sedan dess har det alltid funnits Forslundare i byn.

– Numera används gårdshusen som sommarstugor och vi är fem olika hushåll som fortfarande spenderar hela eller delar av våra somrar här, berättar han och förklarar att intresset för bygden har funnits med länge.

– Trakterna kring Skarped och Östanbäck har alltid känts som hemma. Redan som barn började jag uppskatta kulturen här med allt från skrönor från bygden till surströmming. Jag lyckades även få göra lumpen på T3 och jobbade en kort period på Sollefteå kommun innan jag flyttade till Stockholm igen.

Han har alltid återkommit till Ed och har under åren samlat på sig historier och betraktelser om högt och lågt med förankring i bygden. Delar av dem förädlade han under flera år till krönikor och kåserier i tidningen Nordsverige, material som han nu har samlat och kompletterat i boken Från det ena till det andra.

– Det var Eva, min fru, som föreslog att jag skulle skriva boken och jag har jobbat med den under det senaste året, berättar Peter som är diagnosticerad med en demenssjukdom som har inneburit en stor utmaning i arbetet.

– Det har gått långsamt och tidvis har det varit riktigt svårt. Därför kändes det extra roligt att få positiva reaktioner i samband med lanseringen på Ådalsbyn i somras. Den blev välbesökt och jag sålde nog 50 exemplar av boken på en timme!

Bildtext: Peter Forslund gav nyligen ut boken Från det ena till det andra, en samling historier och betraktelser från Edsbygden ur en stockholmares perspektiv. Boken finns bland annat att köpa hos Dahlbergs bokhandel eller Recito Förlag.

