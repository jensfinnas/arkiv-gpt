Graningedagarna blir fler och fler

I år är Graningedagarna fler än någonsin och som vanligt fyllda med roliga saker att vara med på runt om i Graningebygden. Programmet inleds den 29 juni och rullar därefter på hela vägen till söndagseftermiddagen den 3 juli.

Graningedagarna var varit med länge men formen har varierat under åren. Av förklarliga skäl har evenemanget legat på is de senaste två åren men i sommar är alltså Graningedagarna tillbaka med besked.

– Nu blir det fem fullspäckade dagar och det är mer än vi någonsin har haft tidigare, konstaterar Marie Ohlsson, ordförande i Graninge Framtidsgrupp som är ett slags paraplyförening för byalagen i Graningebygden.

Startskottet går den 29 juni då det vankas Kakfrossa i Kvarnstugan i Östergraninge. Dagen efter blir kvällsloppis mellan klockan 12-21 runt om i Graninge socken.

– Även då blir det aktiviteter och försäljning i Kvarnstugan plus att Kenneth Österberg underhåller med musik och sång på kvällen.

Fredagen spenderas förslagsvis i Graningebyn där det bjuds på gratis minigolf och restaurangen dukar upp ett fredagsmys-erbjudande. Under lördagen står det discgolf på schemat och framåt 16-tiden drar en grillkväll igång på församlingshemmet där det även blir musikunderhållning av Trebadurerna.

– Till grillkvällen behövs föranmälan till pastorsexpeditionen så de kan beräkna hur mycket mat som behöver förberedas, tillägger Marie som även tipsar om att modellflygklubben kommer vara på flygfältet Granlanda hela helgen och alla som vill är välkomna att komma och se på när de kör flyguppvisningar och visar sina maskiner.

Programmet avslutas på söndagen med bland annat gudstjänst i Graninge Bruk och en marknad i och runt Folkes Hus och gratis prova på-fiske för barn och ungdomar tillsammans med Graninge FVO.



Bildtext: Mellan den 29 juni och 3 juli går Graningedagarna av stapeln. Då blir det aktiviteter runt om i Graningebygden, bland annat i Graningebruk.





