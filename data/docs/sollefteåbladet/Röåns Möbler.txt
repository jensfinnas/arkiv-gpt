Ljusning hos möbelaffären i skogen

Efter några svajiga pandemi-år ser tillvaron ljusare ut för Röåns Möbler. Övergången till att ha öppet tre dagar i veckan istället för sex men att istället stänga senare har landat bra hos kunderna och ägarna ser ljusningar för verksamheten även på längre sikt.

– Redan innan corona hade vi planer på att stänga ner men kom på andra tankar mitt under utförsäljningen. Istället för att avveckla stuvade vi om i både sortiment och öppettider och tack vare de förändringarna - och alla trogna kunder - kunde vi hitta ett bra upplägg för att köra vidare, förklarar Tommy Westerlund som driver möbelbutiken i skogen mellan Junsele och Ramsele tillsammans med sin syster Ingalill Rönnberg.

Sedan dess är butiken öppen under tisdagar, onsdagar och torsdagar mellan klockan 12.00 och 20.00. 

– Hittills har vi inte fått några klagomål på att vi inte har öppet alla dagar, däremot är det allt fler som hittar hit lite senare på kvällen. Många gillar att det går att hinna hit efter jobbet även om man åker från exempelvis Sollefteå, konstaterar Tommy och tillägger att butiken även lockar kunder från bland annat Kramfors, Härnösand och Sundsvall.

– De brukar uppskatta att vårt sortiment skiljer från kedjornas. Vi följer inte trender på samma sätt som de stora drakarna utan vi försöker ha ett brett och hyfsat tidlöst utbud som passar i de flesta hem.

Sortimentet är framför allt inriktat på möbler som sängar, soffor, fåtöljer bord och sängkläder, en inriktning som också är en del av omsättningen ägarna gjorde för några år sedan.

– Nu har vi ett koncept som funkar riktigt bra och som vi kör på med för fullt. Samtidigt har vi andra positiva grejer på gång och om allt faller på plats som vi har tänkt innebär det att framtiden ser ljus ut för butiken även på längre sikt!


Bildtext: Beror på bilden
