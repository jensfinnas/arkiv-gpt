Vyer från en klippvägg i Para

Vi fortsätter tipsa om utflyktsmål och vandringsleder för den som vill vrida ur Sollefteå-hösten maximalt. Den här gången gjorde Sollefteåbladet en expedition till Paraberget som bjöd på vackra vyer och branta stup.

Paraberget är lite av Multråbergets mindre kända syskon. Många har nog lagt märke till dess mäktiga klippvägg längs väg 335 på väg mot Sollefteå men från andra hållet är siluetten inte lika framträdande som den klassiska Multråklacken så Paraberget har kommit lite i skymundan. Just av den anledningen bestämde vi oss för att göra en utflykt dit och uppleva utsikten från toppen.

Det finns flera sätt att komma upp på Paraberget. Den kortaste vägen är en brant led på runt en kilometer som man lättast tar sig till från Ångermanlandsgården, hembygdsgården i Para där det även går bra att parkera. Leden i dess nuvarande sträckning tillkom för två år sedan på initiativ av Friluftsfrämjandet Sollefteå och är en del av den längre Angermannaleden som sträcker sig mellan Remsleberget, Skedomsberget, Multråberget och Paraberget. Mer information om den finns på Friluftsfrämjandets hemsida. 

Eftersom vi ville ha en längre men inte lika brant vandring valde vi en annan startpunkt för vår expedition. Vi körde från Sollefteå mot Para och tog den andra avfarten till vänster efter Ångermanlandsgården upp längs en liten grusväg. Någon kilometer upp finns ett litet grustag och en vändplan på vänster sida där det går att parkera, därefter är det bara att knyta vandringskängorna och börja gå längs en stig som är markerad med blå snitslar.

Efter drygt två kilometer av relativt kuperad vandring genom fin skog och över ett kalhygge kom vi upp på den långa bergsryggen. Där fortsätter stigen bland tallar och vitmossatäckta klippor hela vägen ut på bergskanten precis ovanför Ångermanlandsgården där vyn ner långs Ångermanälvens dalgång är magisk. Vi hittade flera ställen med lämpliga klippor att sitta på när det var dags för kaffe men det kan vara värt att notera att det verkligen är gott om branta stup så Paraberget är nog inte förstahandsvalet för en utflykt med mindre barn.

Turen till Paraberget blev en succé och vi kan verkligen rekommendera att upptäcka doldis-berget som lite oförtjänt har hamnat i skuggan av Multråberget. 

Bildtext: Vy från Paraberget, Multråbergets mindre kända granne som verkligen förtjänar mer uppmärksamhet. Mäktiga Ådals-vyer utlovas!
