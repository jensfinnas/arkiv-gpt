Vilken ska bli ”Årets by/bygd” i Sollefteå?

Nu är det hög tid att lämna in nomineringarna till vilken som ska bli ”Årets by/bygd” i Sollefteå. Det är ideella föreningen LUS - Lokal Utveckling Sollefteåbygden som tillsammans med Sollefteå kommun och Länsbygderådet Västernorrland/ Hela Sverige ska leva utser vilken som får titeln ”Årets by/bygd”.

Det är femte gången som utmärkelsen delas ut i Sollefteå kommun. Tidigare har Österforse, Edsele, Lungsjöbygden och Björkåbruk korats till ”Årets by/bygd” i Sollefteå kommun. Alla kan vara med och nominera någon förening som är drivkraftig i just den byn som man tycker ska utses till ”Årets by/bygd”. Sista dag för att nominera är den 28 februari och mer information hur det går till finns på LUS hemsida.


Iskall Frida-hyllning på Hallstaberget

Efter Frida Karlssons historiska vinst i Tour de Ski var det många som ville hylla Sollefteå-åkarens framgångar i spåret. Ett lite extra iögonfallande sätt att lyfta stjärnans förstaplats stod Adidas Sverige för- Företaget som är en av Fridas sponsorer valde nämligen att skicka upp en massiv isskulptur med inristade gratulationer till Sollefteå. Den finns sedan slutet av januari att beskåda i anslutning till skidstadion, en placering med tydlig koppling till platsen som tillsammans med Sollefteå Skidor har varit med och lagt grunden till hennes utveckling inom skidåkningen.

Skogligt öppet hus 

Den 23 februari blir det dubbelt öppet hus när Rundvirke Skog och Areal bjuder in till en gemensam tillställning i sina lokaler på Kungsgatan 7. Mellan klockan 11.00 och 14.00 finns hela gänget från båda företag på plats för att prata om det mesta som har med skog och skogsaffärer att göra. Dessutom bjuds det på något att äta, en skoglig tipsrunda och visning av skotrar, fyrhjulingar och andra fordon med Prestandamaskiner och Sollefteå Service Center. 

