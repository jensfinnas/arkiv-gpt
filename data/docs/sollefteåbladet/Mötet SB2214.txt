De har jobbat tillsammans i tre decennier och har hängt med i utvecklingen i sin bransch lika länge. De har jobbat, investerat, jobbat ännu mer och faktiskt hunnit med en och annan utflykt ibland. I det här numret möter Sollefteåbladet Otto och Carina Lampinen, Helgumsparet som sedan 2004 driver ICA Nära Långsele och firar 30 år som handlare i år.

– Jag började praktisera på ICA i Sollefteå som 16-åring så jag var först in i branschen av oss två, konstaterar Carina som trivdes så bra inom dagligvaruhandeln att hon säkrade upp en fast tjänst i butiken redan innan hon slutat skolan. 

Hon gick ut skolan - en förutsättning för att hon skulle ta jobbet - och fortsatte jobba på ICA. Inte långt senare träffades Carina och Otto.

– Jag är fordonselektriker i grunden och jobbade i bilverkstad på den tiden men var sugen på att sadla om. Jag var kock i lumpen så ett jobb med koppling till mat på något sätt fanns med i tankarna. 

– Jag hade redan siktet inställt på att bli handlare och med Ottos allsidighet förstod jag att vi skulle kunna göra ett bra jobb tillsammans. Dessutom hade han hunnit bli nyfiken på branschen när en möjlighet att ta över en butik i Helgum dök upp, berättar Carina.

Det blev budgivning och först såg det mörkt ut, Otto och Carina blev överbjudna men det slutade med att säljaren ändrade sig och ändå valde att sälja till det unga paret Lampinen tack vare deras kombination av erfarenhet och engagemang. 1992 startade de sin gemensamma karriär som handlare i det som då var den nedlagda Konsum-butiken i Helgum.

– Vi hade massor av idéer och fick verkligen utlopp för dem i Helgumsbutiken. Vi drev den under 12 år och hann tillhöra många olika kedjor inom Axfood-koncernen men jag ville tillbaka till ICA och vi jobbade för att få till det i Helgum, minns Carina och berättar att krokarna de hade kastat ut för att få bli en ICA-butik i Helgum slutligen resulterade i ett erbjudande om att ta över ICA Långsele.

– Egentligen ville vi driva båda butiker samtidigt men det fick vi inte för ICA så det slutade med att vi sålde butiken i Helgum och tog över i Långsele 2004, förklarar Otto och tillägger att deras framåtblickande inställning till företagande har varit en framgångsfaktor under åren.

– Oavsett om det handlar om den lilla butiken i Helgum eller här i Långsele så har vi alltid satsat framåt. Vi har aldrig varit rädda för att investera och tittar sällan tillbaka, bara mot nya mål.

Otto nämner även det faktum att han och Carina kompletterar varandra bra och har lätt att samarbeta som avgörande för att det ska funka att jobba tillsammans så länge.

– Det blir ju speciellt att spendera både arbetstid och fritid tillsammans. Under en period när kundunderlaget började svikta i Helgum testade vi att dela på oss och jobba på olika ställen men det trivdes vi inte alls med, konstaterar han.

De båda handlarna tillägger att det stora stödet de har haft från Carinas pappa Oskar också har varit en avgörande faktor till var de är idag.

– Att driva butik är helt klart en utmaning - särskilt som småbarnsföräldrar - men vi bestämde oss tidigt för att barnen inte skulle komma i kläm trots många timmar på jobbet. Med bra support, mycket pusslande och förmodligen mindre sömn än vad man egentligen behöver har vi ändå hunnit med träningar, föreningsengagemang, utflykter och resor tillsammans tack vara våra fantastiska föräldrar och vänner.

Nu 30 år senare är de både stolta och ödmjuka inför resan de gjort som företagare i en bransch som ständigt är i förändring.

– Vi började verkligen från noll och har kämpat hårt för att komma dit vi är idag. Även om man aldrig blir fullärd så har vi definitivt byggt upp en grundförståelse för hur branschen fungerar och vi har blivit bra på att veta vad våra kunder vill ha, säger Otto.

– Man får aldrig ta framgångar för givet eller luta sig tillbaka när saker och ting flyter på. Samtidigt har vi alltid haft kul på jobbet och vi har lyckats få tag på bra personal under alla år. Nu för tiden är det helt klart mer jobb bakom kulisserna som gäller men det roligaste är fortfarande att träffa kunder ute i butiken, konstaterar Carina och avslutar:

– Under våra 30 år som handlare har vi aldrig haft några tvivel på att vi har hamnat helt rätt och vi ser fram emot att fortsätta vara en del av den positiva utvecklingen i Långsele!

Faktaruta:

Namn: Otto & Carina Lampinen
Ålder: 56 respektive 54 år
Bor: I Helgum
Gör: Är inne på sitt 30:e år som handlare varav de senaste 18 på ICA Nära i Långsele.
Gör också: Passar på att vara ute så mycket som möjligt när de inte jobbar. Träning i olika former, fiske och utflykter finns med på schemat och de har bra rutin när det gäller att utnyttja dygnets timmar.
Smultronställe i Sollefteå kommun: Vi älskar ju att åka skidor så Storskällmyran kommer högt upp på listan:

