Nipyran startar strakt

Vecka 30 vankas det åter Nipyra i Sollefteå med allt vad det innebär. Från arrangörshåll är siktet i vanlig ordning inställt på att leverera den bästa Nipyran någonsin och det välfyllda programmet indikerar att det kommer bli en minnesvärd festvecka för alla åldrar och intressen.

Årets Nipyra inleds egentligen redan på lördagen den 22 juli med Ungdomens kväll i stadsparken tätt följd av Motorfestivalen på Åsmyrsbanan strax utanför Sollefteå. Därefter kommer en vecka med massor av saker att vara med på, bland annat i stadsparken där hålltiderna för dagsaktivteterna är mellan klockan 10.00 och 15.00.

Måndagen den 24 juli är det sedan dags för Motorns dag. Sollefteå Motorförening är huvudarrangör för dagen och som namnet antyder är kommer motorer och motorkultur stå i centrum. Det blir bland annat bilträff i Sollefteå stadspark och MC-kortege längs gågatan klockan 12.00.

Framåt kvällen övergår motormullret i en färgexplosion då High Coast Color Run går a stapeln, loppet där inget handlar om att vinna utan det är upplevelsen som räknas. Med start på Risön tar sig deltagarna mot stadsparken längs en bana som innehåller massor av skum, vattenhinder och färgpulver. 

Tisdagen är Trygghetens dag, ett tillfälle att stifta bekantskap med bland annat poliser, brandkår, frivilligorganisationer och Försvarsmakten. Stadsparken är som vanligt händelsernas centrum och får även besök av I 21 Västernorrlands regemente med Jämtlands fältjägarkår, Försvarsmaktens hundtjänstenhet och 15:e Hemvärnsbataljonen Ångermanland.

Onsdagen den 26 juli blir det Barnens dag och parken fylls med massor av aktiviteter av det barnsligare slaget. Bland annat står hoppland, kanalfiske och godisregn på schemat innan dagen övergår till kväll och en av Norrlands största mopedträffar drar igång på kommunparkeringen. Kvällen avslutas med Sollefteå Mopedcruising 2023.

– Vi kommer även få se olika uppvisningar, bland annat av Sollefteå Gymnastikklubb och Kulturskolan Dans, säger Anders Ek som håller i trådarna för Nipyrans första halva innan Festivalhelgen drar igång.

– Alla föreningar som vill vara med så om någon har lust att vara med och visa upp sin verksamhet på något sätt så är det bara att höra av sig till mig!

Bildtext: Stark start på Nipyran 2023. Årets upplaga av Nipyran är som vanligt välfyllt med roliga aktiviteter, bland annat High Coast Color Run som lockar med skum och färg för leksugna deltagare i alla åldrar.
