Hanssons blir Lundgrens

Anrika Hanssons Loge i Långsele har fått nya ägare. Det är nöjesentreprenörerna Camilla Lundgren och Peter Rylander som tar över och duon har stora planer för att utöka konceptet från ett rent dansställe till en plats för alla möjliga former av underhållning under namnet Lundgrens Loge.

Både Camilla och Peter är rutinerade inom nöjesbranschen och har jobbat länge med underhållning, föreställningar och evenemang. Att de plötsligt blev ägare till en dansloge började dock med att Camilla var på jakt efter en sommarstuga i Västernorrland.

– Jag har mina rötter i Ångermanland och därför började jag kolla runt efter lämpliga objekt i Höga Kusten-området. Plötsligt dök Hanssons Loge upp i flödet och tanken om att göra något kul av den föddes, förklarar Camilla som lyfte luren och livs kärlek och företagskollega Peter för att höra om han var ombord på hennes spontana idé.

– Jag har bland annat jobbat med Nipyran under flera år så jag hade redan lite koll på Sollefteå när hon ringde. Vi tyckte båda att det kändes som ett väldigt roligt projekt och ville gärna ta oss utmaningen i det glada Långsele och Sollefteå med omnejd.

Tanken är att bygga vidare på danslogens grundkänsla av glädje och gemenskap men att bredda utbudet åt flera olika håll.

– Det är ju klassisk mark för en trogen danspublik så vi kommer självklart fortsätta boka in riktigt bra dansband, försäkrar Camilla och förklarar att nöjesutbudet samtidigt kommer att växa ytterligare.

– Vi vill bygga upp en plats där vi kan förverkliga idéer helt enkelt. Det kommer bli familjeunderhållning, blues, schlager och allt däremellan. Redan nu vet vi att Magnus Carlsson gästar oss i sommar och vi kommer sätta ihop en härligt nostalgisk 80-talskväll med Bröderna Herrey, Anki Bagger och Lili & Susie. Vi kommer garanterat ha öppet midsommardagskvällen för lite spontan dans på logen till både disco, schlager och rock.

Ägarbytet innebär också ett namnbyte. Hanssons blir Lundgrens och platsen kommer alltså hädanefter att heta Lundgrens Loge.

– Det blir ett sätt för mig att knyta an till mina rötter och föra mitt släktnamn vidare här i Ångermanland, förklarar Camilla.

– Målet är att skapa en plats som välkomnar alla och som blir synonym med glädje, passion, underhållning, nöje och show. Det ska bli jättekul att bygga upp vårt nya koncept och vi ser fram emot att släppa fler detaljer här framöver, vi håller precis på att bygga upp vår hemsida.

Bildtext: Camilla Lundgren och Peter Rylander, båda rutinerade entreprenörer inom nöje och underhållning, har tagit över Hanssons Loge i Långsele och kommer driva den vidare i helt ny skepnad under namnet Lundgrens Loge.


