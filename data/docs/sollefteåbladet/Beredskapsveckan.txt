Sju dagar av beredskapsfokus

Under vecka 39 genomförs MSB (Myndigheten för Samhällsskydd och beredskap) sin årliga beredskapsvecka. Här i Sollefteå innebär det bland annat att representanter från Frivilligorganisationerna kommer vara ute och informera men framför allt handlar årets vecka om att se över sin egen beredskap hemma.

– Sveriges beredskap är i slutändan lika bra som vår gemensamma beredskap, alltså den nivå av förberedelser för kris eller krig som privatpersoner, företag och andra aktörer har byggt upp var för sig, konstaterar Nils-Olov Nilsson, säkerhets- och krisberedskapssamordnare på Sollefteå kommun.

– Inför årets beredskapsvecka lanserar MSB ett koncept som kallas Sju dagar, ett slags fiktivt krisscenario som pågår i myndighetens kanaler på sociala medier under veckan. Det finns även en folder kopplad till Sju dagar och en webbutbildning som bland annat går att nå via en QR-kod i våra annonser i Sollefteåbladet.

Målet med Sju dagar är att få fler privatpersoner att stärka sin egenberedskap vid en kris eller ett krig genom att öva hemma. 

– Minst två veckor bör vi klara men helst mycket längre än så. Med den beredskapen hemma och ute bland företagen har vi en tillräcklig nivå för att kommunens och andra samhällsaktörers hjälp och insatser kan riktas till de svagaste och mest hjälpbehövande.

Under Beredskapsveckan kommer Bikåren Ådalen, Frivilliga Radioorganisationen Sollefteå, Civilförsvarsföreningen Sollefteå och Frivilliga Resursgruppen Sollefteå att finnas på plats utanför olika butiker för att informera om beredskap hemma och om hur man som medlem kan bidra ytterligare till krisberedskapen och Totalförsvaret. 

På kvällen den 26 september är det ICA Nära Långsele och Coop Näsåker som gäller, torsdag den 28:e är det kvällspass på ICA Nära Ramsele och ICA Nära Junsele och lördag 30:e står de hos ICA Kvantum Sollefteå, ICA Nära Remsle och Coop Sollefteå mitt på dagen.


Bildtext: Nils-Olov Nilsson tipsar om att broschyren ”Om krisen eller kriget kommer” som MSB skickade ut för några år sedan innehåller all information som behövs för att bygga upp en bra beredskap hemma för att säkerställa hushållets tillgång till mat, vatten, värme och information för en så lång tid som möjligt.

