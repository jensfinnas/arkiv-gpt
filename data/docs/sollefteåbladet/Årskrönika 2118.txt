ÅRSKRÖNIKA - Några höjdpunkter från 2021

2022 närmar sig med stormsteg och det har bivit dags att summera ett år som på många sätt har varit minst lika märkligt som 2020. Det har dock funnits gott om både stora och små ljuspunkter i vårt område under 2021 så vi passar på att lista några av dem och ser fram emot ännu fler under nästa år!

Vi tog oss igenom ett historiskt snöoväder och fick ett kvitto på att både kommunen och hushållen har en relativt god beredskap för utmanande väderförhållanden.

Flera framgångsrika företag firade jubileum, bland annat Olja & Sanitet som fyllde 60 år och Pausdrycker och Thermotech som båda fyllde 25.

Frida Karlsson knep tre VM-medaljer i Tyskland och Sebastian Samuelsson kammade hem fyra medaljer under skidskytte-VM i Slovenien.

Ett lyckat samarbete mellan Reveljen, Sollefteå Gymnasium och den lokala handeln kring praktikplatser slog väl ut för både elever och företag som MM och Hagbergs & Edfors.

Vi fick stifta bekantskap med en hel hög unga entreprenörer som driver UF-företag som en del i gymnasieundervisningen.

Kraft- och energibranschen fortsätter att växa i kommunen och står för allt fler arbetstillfällen, något som bland annat märks på sidan kraftjobb.se.

Etableringen av Västernorrlands Regemente blev verklighet och Försvarsmaktens arbete med att komma på plats pågick för fullt under året. 

Kampen mot Coronaviruset utkämpades på flera fronter. Vaccinationsviljan var hög och företagen hittade kreativa lösningar för att kunna fortsätta leverera till lokala kunder.

Ett långsiktigt projekt för att lyfta citymiljön i Sollefteå och göra centrum mer attraktivt inleddes.

Ramsele Camping fick nya arrendatorer med gott om nya idéer för framtiden.

Sollefteå kommun klättrar i flera nationella topplistor. I SKL:s undersökning om företagsklimat tog kommunen sig till plats 13, i Svenskt Näringslivs motsvarande ranking blev klättringen 37 steg upp till plats 116 och i Naturvårdsverkets ranking av Friluftskommuner är Sollefteå nu uppe på plats fyra i landet.

Graninge Framtidsgrupp såg till att Graninge fick sin egen discgolfbana.

Stadsparken fick ett lyft tack vare tulpanmosaik från Norrlands Tulpaner och intressant information om hällristningar från Nämforsens Hällristningsmuseum.

En stor satsning på cykling genomfördes i Hallstabacken med målet att konceptet ska växa ytterligare under kommande år.

André Sjölander, Själanders Åkeri,  blev utsedd till Årets Företagare och Alexander Ramén, High Coast Forestry, till Årets unga företagare.

Arena Höga Kusten Inland rustade tillsammans med lokala ideella krafter upp vandringsleder i Västra.

Koreanska Sono Group gick vidare med sina planer på att etabler ett hotell i Junsele tillsammans med lokala entreprenörer.

Flera artister från olika håll i kommunen släppte ny musik, bland annat finns nytt från Beatween, Hilma Sundin, Max Love, Lina Melander och Malin Spjuth att höra via Spotify.

Över 100 nya företag har startas i kommunen.

Sist men inte minst började ADC Media att ge ut 18 nr av Sollefteåbladet varje år istället för 12!
