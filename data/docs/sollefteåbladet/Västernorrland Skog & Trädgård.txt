Strinne-företag utökar med maskinförsäljning

Efter många år i branschen bestämde sig Bengan Pettersson att satsa på ett nytt koncept. Förra hösten föddes Västernorrland Skog & Trädgård, ett företag som inte bara erbjuder trädgårdstjänster utan numera även säljer allt från motorsågar och snöslungor till mopeder och fyrhjulingar.

– Jag har hållit på med entreprenadjobb inom skog och trädgård de senaste sju åren och gör det mesta inom branschen - fäller träd, fräser stubbar, trädgårdsarbete och så vidare, berättar Bengan och tillägger att företaget utgår från Österstrinne men utför arbete över hela Västernorrland.

Steget in i försäljning av maskiner tog han efter att ha ställt en spontan fråga till en leverantör.

– Jag köpte in en timmervagn från Avestavagnen strax innan jul och passade på att höra om de behövde återförsäljare. Det visade sig att det fanns intresse och därifrån har det växt, konstaterar Bengan och berättar att han håller på att bygga upp ett sortiment av exempelvis motorsågar, snöslungor, gräsklippare, fyrhjulingar, timmervagnar och mopeder. 

– Vi samarbetar bland annat med tillverkarna Echo, Ariens, Linhai och TGB. Alldeles nyligen blev vi även återförsäljare för släpvagnar från Respo i Sollefteå med omnejd. Varumärken som har bra produkter och är kända inom skogsbranschen. Vi kommer även att erbjuda service av maskiner från alla märken. 

Siktet är inställt på att öppna upp butiken i Österstrinne i början av maj. Exakt när beror på leveranserna som i dessa tider har varit lite svajiga.

– Det går att få tag på grejer redan nu men i dagsläget går i princip allt jag får hem direkt ut till kunderna. Det är dock på väg att lossna så snart kommer vi ha maskiner i lager, säger Bengan som även tipsar om att det är läge att boka in vårstädning av tomter.

– När snön smälter kan vi hjälpa till med att kratta, rensa och snygga till så trädgården är redo för våren!

Bildtext: Bengan Pettersson från Västernorrlands Skog & Trädgård berättar om företagets satsning på försäljning av maskiner och fordon.
