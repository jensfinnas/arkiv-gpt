Sollefteåbladet testar: Enduro med Mählers Maskin Sollefteå

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Eftersom vi har tema Fordon & Motor i det här numret kändes det lämpligt att testa någon motorsport den här gången. Enduro kom upp som förslag, föga förvånande eftersom Lasse redan är en inbiten enduroentusiast.

Enduro är en motorsport där cross körs på banor i svår terräng och är idag den cross-sport som har flest utövare i Sverige. I Sollefteå finns än så länge ingen renodlad enduro-klubb men intresset har ökat på senare tid och allt fler får upp ögonen för sporten.

Lasse sydde ihop ett prova på-tillfälle med Fredrik Mähler på Mählers Maskin Sollefteå som bland annat säljer och servar endurocrossar från tillverkaren Sherco. Vi samlades på en inhägnad körplan och blev utrustade med ryggskydd, hjälmar och kläder som gjorde att vi iallafall såg ut som rutinerade enduroförare.

Fredrik Mähler gick igenom maskinerna, Sherco 300se Factory, och hur man gör för att få dem att göra sitt jobb. För Magnus och Peter var det inga nyheter, gas, broms, koppling och växlar fungerar ungefär som på vilken cross, moped eller motorcykel som helst. För undertecknad som inte har kört något annat än vanlig personbil och ett snöröjningsfordon en gång på Höga Kusten Airport var det dock helt nytt och även Fanny såg lite förvirrad ut.

De två mer rutinerade i sällskapet brände iväg direkt och hade inga problem med varken växling eller att ta sig igenom en enkel slalombana. Även Fanny fick snabbt koll på läget medan jag hade svårare med dragläget. Ett lite väl stort antal motorstopp senare gick det dock vägen och känslan av att susa fram till ljudet av en rejäl motor är onekligen tillfredställande (även om det verkligen inte gick så snabbt som det kändes).

Vi fick även prova på att köra på en kortare terrängbana med lite ojämnare underlag och ett litet dike. Där ställdes högre krav på både balans och koordination men på det hela taget tog vi oss fram ganska bra. En av oss stod för dagens enda vurpa - en oplanerad stegring i anslutning till tidigare nämnda dike som gick överstyr- och vem det var bör vara relativt enkelt att räkna ut.

Sammantaget fick vi en mycket rolig eftermiddag med lite lagom mycket regn som bidrog till den rätta känslan. Med lite mer rutin kan vi definitivt se oss köra på riktiga banor även om vissa av oss kanske behöver lite mer träning än andra.

Bildtext: Fem testpiloter från Sollefteåbladet testar enduro tillsammans med Mählers Maskin Sollefteå. Med rätt grejer ser det iallafall ut som att vi vet vad vi håller på med! 

