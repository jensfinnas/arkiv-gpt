Stark inledning på årets Nipyra

Nipyran är äntligen tillbaka! Sollefteås nöjesvecka som pågår från lördag till lördag 23-30 juli är i vanlig ordning proppfylld med kul för hela familjen. Inledningen av Nipyran bjuder på allt från tuffa utmaningar och motormuller till ett färgsprakande lopp från Risön till Stadsparken.

Årets Nipyra sparkar igång lördagen den 23 juni med en rejäl utmaning för den som känna på det klassiska Hallstatestet. Då genomförs loppet Från botten till sockertoppen med start vid Hallstabergets dalstation och målgång ovanför Hallstahotellet. Garanterat svettigt! 

Från klockan 18 tar Ungdomens kväll vid i Stadsparken med skönt sommarhäng, roliga aktiviteter och lokalproducerade akter som Amanda Heino, ELVN och Emil Assargård på scenen.

Söndagen spenderas lämpligast hos Sollefteå Motorklubb på Åsmyrsbanan strax utanför Sollefteå. Där arrangeras det nämligen motorfestival där det bland annat går att testa att köra olika fordon på bana och se på uppvisningar. 

Måndag är barnens dag och då fylls stadsparken med lämpliga aktiviteter för både små och stora barn. Den stora finalen är upplevelseloppet High Coast Color Run som börjar på Risön klockan 17.00 och slutar i ett hav av skum och färgpulver i Stadsparken.

Därefter följer tisdagen som är Trygghetens dag med bland annat Försvarsmakten och blåljuspersonal på plats i parken. Dessutom blir det valdebatt mellan lokala politiker inför det stundande valet i september.

Onsdagen går också i motorernas tecken men i Stadsparken den här gången. Där blir det bilutställning med glittrig lack och välputsade fälgar plus att det kommer finnas crosscarts och motocross på plats. På kvällen hålls en av Norrlands största mopedträffar med bland annat den populära mopedcruisingen.

Bildtext: Första halvan av nöjesveckan Nipyran innehåller massor av roliga aktiviteter, bland annat det färgsprakande loppet High Coast Color Run.
