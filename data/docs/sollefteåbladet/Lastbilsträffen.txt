Rekordläge för Lastbilsträffen

Efter två års uppehåll är det äntligen dags för Lastbilsträff i Ramsele igen! Mellan den 16-17 september fylls området kring Hembygdsgården och Solporten med rekordmånga bilar och branschutställare plus att närmare 10 000 besökare väntas delta i en av nordens största lastbilsträffar.

– Intresset har varit oväntat stort i år, alla utställningsplatser tog slut på några timmar vilket är rekordsnabbt, säger Agnes Magnusson som är en del av arrangörsstaben tillsammans med Lars Olof Magnusson, Anders Sundin och Elin Magnusson. 

– Vi har även över hundra branschutställare inbokade och det är också rekord. Nu hoppas vi att väder och vind är med oss och att vi får rekordmånga besökare också!

Lastbilsträffen lockar deltagare och besökare från hela Sverige men även från Norge, Finland, Holland och Österrike. Allt kommersiellt boende i området är sedan länge fullbokat och många Ramselebor har hyrt ut hus eller yta för camping hemma för att möjliggöra att ännu fler kan komma och dela den unika upplevelsen.

– Det är otroligt fin uppslutning i byn! Just nu är just boende en flaskhals så att vi får hjälp att hitta lösningar är verkligen ovärdeligt, konstaterar Agnes och berättar att årets träff innehåller en helt ny tävlingsklass.

– De senaste åren har blivande små lastbilschaufförer haft med sig lådbilar som deras föräldrar har hjälpt till att bygga. I år introducerar vi därför Lilla lastbilsträffen för lastbilar i lådbilsform. Dom kommer få stå i kö och köra in på området precis som sina fullstora motsvarigheter så det kommer bli jättekul!

Dagtid pågår utställningarna och på kvällarna blir det musikunderhållning. Mat och dryck finns att köpa på plats och på kvällarna kan man även se fram emot den spektakulära ljusshowen som bildas av lastbilarnas blinkande lampor.

– På fredag kväll spelar Sofie Svensson som klättrar på topplistorna nu och på lördag kommer Lasse Stefanz tillbaka på deras egen begäran, tipsar Agnes och passar på att hälsa välkomna till årets träff.

– Jag rekommenderar verkligen ett besök oavsett om man är intresserad av lastbilar eller inte, det är verkligen en folkfest för alla!




