
Sollefteåbladet undersöker: Brandtornet på Lidberget

Den här månaden tog vi oss upp på högre höjder för att ta reda på lite mer om brandtornet på Lidberget,

Lidberget ligger snett bakom Hallstaberget och mäter 373 meter över havet på toppen. Där finns ett högt torn placerat med en observationskur längst upp. Tornet i sig består av en ståkonstruktion som är förankrad i berget och mäter 16 meter upp till själva hytten.

Brandtornet byggdes 1938 på uppdrag av Länsstyrelsen i Västernorrland och användes som namnet antydet till att spana efter bränder men har även fungerat som luftbevakningstorn för flygvapnet. Observationskuren på toppen har fönster i alla riktningar och ger en fantastisk utsikt över skogarna runtomkring Sollefteå. 

På I21:s Kamratförening hemsida finns ett utförligt personporträtt av Herman Gunnar Nilsson, även känd som Piller-Nisse, skrivet av Per Olof Wikström där man bland annat kan läsa att tornet är ett av fem som byggdes av byggmästare Erik Eriksson med hjälp av sonen Gunnar och svärsonen Arne Holmlund. Tornet på Lidberget heter Anna och döptes efter byggmästarens hustru. Namnet är tydligt angivet med en skylt ovanför den första sektionen stegar som leder upp till toppen.

Nedanför tornet finns bland annat en stuga som byggdes på initiativ av Sollefteå Turistförening med bidrag från Skogsvårdsstyrelsen. Ena delen av stugan nyttjades av Turistföreningen medan den andra fungerade som bostad för brandvakten, en tjänst tidigare nämnda Piller-Nisse hade i 23 år fram till 1960 då brandbevakning ersattes av flygspaning.

Tornet på Lidberget är helt klart värt ett besök förutsatt att man inte lider av höjdskräck. Klättringen upp är helt klart svindlande men väl uppe är vyerna spektakulära och inne i kuren får man ett bra tidsdokument över hur livet som brandbevakare kan ha varit. Man tar sig dit genom att köra mot Västra Spannsjön och ta höger upp längs en grusväg precis innan sjön, men vintertid passerar även ett skidspår från Hallstaberget precis nedanför tornet.



