2022 års Golvkedjeföretag finns i Långsele

När den rikstäckande organisationen Golvkedjan delade ut utmärkelser för 2022 bland sina medlemsföretag föll valet av den mest prestigefyllda titeln - Årets Golvkedjeföretag - på Bergs Golv, kedjans minsta men även solidaste medlem.

Golvkedjan är Sveriges största kedja för golv- och plattsättningsföretag och ägs gemensamt av de 46 medlemsföretagen. Tillsammans har kedjan runt 1700 anställda och omsätter cirka tre miljarder kronor. Med sina sex anställda är Bergs Golv det minsta företaget i kedjan men det hindrade dem inte från att uppnå de högt ställda kriterierna för att bli årets Golvkedjeföretag 2022.

– Det gör att utmärkelsen känns extra hedrande! Det finns framgångsrika företag i kedjan med hundratals anställda så att vi tar hem titeln är verkligen betyg på att vi gör rätt saker, konstaterar Lars Berg som har varit i branschen i 30 år.

Företaget startades dock ännu tidigare än så. Lars farfar Folke Berg körde igång verksamheten redan 1950 och 20 år senare öppnade butiken som har funnits på samma plats på Stationsgatan i Långsele sedan dess.

– Kombinationen av att vara ett lokalägt bolag men samtidigt ha en stark kedja i ryggen är det bästa av två världar. Genom Golvkedjan har vi både tillgång till en stark inköpsorganisation och central hantering av frågor som rör kvalitet, miljö och arbetsmiljö, berättar Lars och förklarar att miljöfrågor har blivit en allt viktigare del av branschen.

– Därför är vi exempelvis ISO 14001-certifierade och vi har stor hjälp med att utveckla våra rutiner för dokumentation och så vidare via kedjan.

Just nu jobbar Bergs Golv bland annat med NCC och Specialfastigheter i projekt på Vemyra och på Sandö. Företaget har även avtal med Solatum och är exempelvis inblandade i ombyggnader på Tuvan i Sollefteå.

– Vi har sett en bra utveckling under flera år tillbaka, egentligen redan innan varken regementet eller Hamre-projektet fanns på tal. Vi har gott om projekt i planeringen och butiken har en trogen kundkrets av både privatkunder och entreprenörer, säger Lars och tillägger att siktet är inställt på att växa.

– Med den utveckling som är på gång i kommunen ser möjligheterna förstås ännu bättre ut. Målet är definitivt att bli fler här framöver!

Bildtext: Bergs Golv i Långsele är Årets Golvföretag 2022. Motiveringen lyder:

”Berga Gold hade ett fantaststiskt 2021! De var ett av Golvkedjans lönsammaste företag, hade den bästa resultatutvecklingen, var en av kedjans mest snabbväxande och var - som alltid!  Kedjans solidaste företag. En given vinnare av Årets Golvkedjeföretag!”
