Ångermanlands bästa företagsklimat

Förutsättningarna för att driva företag i Sollefteå kommun blir allt bättre. Siffror och rankingar har stadigt klättrat uppåt de senaste fem åren, mycket tack vare riktade insatser, målmedvetet arbete och nära samverkan mellan kommun och näringsliv.

Begreppet näringslivsklimat har varit på tapeten i Sollefteå under de senaste tio(?) åren. Tidigare berodde det på kommunens låga placeringar i intresseorganisationen Svenskt Näringslivs årliga ranking av landets kommuner men de senaste fem har vändningen och klättringen mot topp 100 varit i fokus.

– Efter några bottenår insåg man att det behövdes en rejäl insats för att vända trenden. Politiska beslut fattades om att prioritera frågor som rör företag och näringsliv, utveckla arbetssätten internt inom kommunen och att starta upp en tätare dialog med näringslivet, berättar Johan Andersson, kommunstyrelsens ordförande. 

Svenskt Näringslivs definition av näringsklimat lyder ”Summan av de institutioner, attityder, regler och kunskaper som möter företagaren i vardagen.” Mycket handlar med andra ord om kunskap och kommunikation, två områden som har flyttat högst upp på dagordningen i de flesta sammanhang som rör kontakten mellan kommunen och näringslivet.

– För att förändra attityder behöver vi lära oss mer om varandra. Inom kommunen behöver vi förstå vilka förutsättningar, utmaningar och förväntningar man kan ha som företagare och näringslivet behöver få en tydligare inblick i våra processer och rutiner, förklarar tillväxtchef på Sollefteå kommun.

– Vi behöver vara tydliga med hur och varför vi fattar beslut och vara snabba när det gäller återkoppling och uppföljning. När inställningen hos både kommun och näringsliv är att vi jobbar tillsammans mot samma mål blir utväxlingen optimal!

Andra konkreta exempel på insatser som har gynnat näringslivsklimatet de senaste åren är exempelvis regelbundna företagsfrukostar, utskick av nyhetsbrev, stora och små evenemang som genomförs under vinjetten #DrivkraftSollefteå och Höga Kusten Företagsmässa som alternerar mellan Sollefteå- och Kramfors kommun från år till år.

– Siffrorna talar definitivt sitt tydliga språk, insatserna vi gör tillsammans har effekt. Vi fortsätter klättra och de senaste fyra åren har Sollefteå kommun haft Ångermanlands bästa näringslivsklimat. De siffror som har presenterats hittills från årets undersökning visar ytterligare en liten ökning jämfört med 2022 och vi fortsätter närma oss målet att komma över 100-strecket bland kommuner i landet, konstaterar Johan som både hyllar kommunens beslutsamhet och näringslivets engagemang.

Rankingar och statistik är förstås bra värdemätare men till syvende och sist handlar det om att förutsättningarna för att starta och driva företag i Sollefteå kommun ska vara så bra som möjligt. Små- och medelstora företag står idag för 29% av kommunens skatteintäkter och den siffran fortsätter växa. 

– Det lokala näringslivet står även för arbetstillfällen, service och besöksanledningar som är avgörande för att vår utveckling ska kunna fortsätta i samma riktning. Därför ser vi fram emot att fortsätt finslipa på arbetet med att stärka förutsättningarna för ett starkt näringsliv under lång tid framöver!
