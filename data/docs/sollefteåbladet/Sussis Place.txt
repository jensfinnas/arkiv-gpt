Sussi har nytt place i Sollefteå

Sussi Granholm har drivit skönhetssalong sedan 2019, först hemma, därefter i Långsele men sedan i våras hittar man henne på Kungsgatan 7 i Sollefteå.
– När det dök upp en möjlighet till en central och bra lokal passade jag på att ta nästa steg i utvecklingen av min salong!

Sedan hon körde igång sitt företag Sussis Place har Sussi hunnit gå många utbildningar inom olika behandlingsmetoder och tekniker. Hon var bland annat tidig med behandlingar som fillers, botox och trådlyft men när reglerna för vem som får utföra injektioner ändrades fick hon arrangera om i sitt tjänsteutbud.

– Nu behöver man vara utbildad sjuksköterska för de behandlingarna så jag har ansökt till en sån utbildning. Under tiden erbjuder jag många andra behandlingar, exempelvis permanent hårborttagning, borttagning av ytliga kärl och olika typer av uppstramning, utslätning och förbättring av hud, säger hon.

Inom skönhetsbranschen kommer det ny teknik hela tiden. Sussi använder bland annat maskiner som cryopen, hyaluronpen, plasman och HIFU, verktyg som fungerar med allt från kyla och ultraljud till laser och tryckluft.

– Jag försöker att hänga med och framför allt satsar jag på utrustning som verkligen ger resultat. Nöjda kunder och en trygg miljö är det allra viktigaste hos mig och jag har fått många återkommande kunder sedan jag körde igång, konstaterar Sussi som kommer ha öppet på sin nya adress under hela sommaren.

– Ändra sedan jag körde igång har jag fått önskemål om att jag borde köra igång i Sollefteå så nu känns det kul att ta det här steget. Lokalen är fin och det finns bra parkeringsmöjligheter alldeles i närheten. Under sommaren är det många som brukar vilja unna sig behandlingar och jag är redo att hjälpa till!


Bildtext: Sussi Granholm flyttade nyligen sin skönhetssalong Sussis Place till Kungsgatan 7 i Sollefteå.
