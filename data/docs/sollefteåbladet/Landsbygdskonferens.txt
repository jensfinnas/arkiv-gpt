Konferens för levande landsbygd

Den 21-22 september är det dags för årets Landsbygdskonferens Höga Kusten, ett tillfälle för alla som är engagerade i landsbygdsutveckling att träffas, utbyta idéer och samla inspiration inför framtiden.

Den årliga landsbygdskonferensen arrangeras av Höga Kusten-kommunerna Sollefteå, Kramfors, Härnösand och Örnsköldsvik i samarbete med Leader Höga Kusten. Vilken av kommunerna som står värd för konferensen roterar och i år är det Kramfors som ser fram emot att hälsa deltagarna välkomna till Biograf City och First Hotel Kramm där aktiviteterna kommer hållas.

– Höga Kusten Landsbygdskonferens är öppen för alla som på något sätt är engagerade i landsbygdsutveckling. Det kan vara föreningar, företag, politiker, offentliga tjänstepersoner eller intresserad allmänhet, alla som brinner för sin hemort är välkomna, säger Andreas Gylling som är utvecklingssekreterare på Kramfors kommun och ansvarig för konferensen tillsammans med näringslivsutvecklaren Mikael Berggren.

Under den två dagar långa konferensen kommer deltagarna kunna ta del av ett välfyllt program med föreläsare och inspiratörer. Bland annat kommer Helena Nordström från Placebrander prata platsutveckling, Jonas Hagström delar med sig av sina tips för att möjliggöra det som kan verka omöjligt och Tommy Bergqvist från Höga Kusten Friluftsteater beskriver resan mot att uppfylla drömmen om just en egen friluftsteater mitt i Höga Kusten.

– Landsbygdskonferensen har ett fantastiskt program i år med många inspiratörer! Bland annat får vi verkligen se att det går att göra stora framsteg i vårt område, flera av våra lokala drivkrafter som förverkligat idéer och gjort sin plats bättre finns med bland talarna, säger Felicia Edholm, projektledare och projektcoach på Leader Höga Kusten. 

Bildtext: Den 21-22 september genomförs Landsbygdskonferens Höga Kusten, den här gången med Kramfors som värd. Under dagarna bjuds deltagarna på ett välfyllt program med inspiration och goda exempel på lokal landsbygdsutveckling.  
