Inflyttade ICA-handlare trivs i Junsele

När möjligheten att driva butik i Junsele dök upp var det inte mycket att fundera på för Jörgen Montan och Lillemor Edström som tidigare bodde i Örnsköldsvik. Nu har de inne på sitt 16:e år i byn, både som invånare och handlare på ICA Nära Junsele.

– Om man vill bli ICA-handlare får man vara beredd på att flytta och vi hade bra koll på Junsele så det var ett lätt beslut att tacka ja, konstaterar Jörgen som har varit i branschen sedan 1989 och jobbade på ICA Själevad fram till slutet av 2006, närmare bestämt den 30 december då de fick nyckeln av den tidigare ägaren.

– Drömmen om en egen butik hade funnits med i många och landsbygden lockade så ICA Junsele passade oss perfekt, tillägger han och berättar att han driver butiken tillsammans med sin sambo Lillemor Edström.

– Hon har också jobbat mycket med försäljning och handel så vi är ett bra team. Framför allt har vi jättebra personal i butiken!

Bland den 13 personer starka personalstyrkan hittar vi ytterligare en representant från familjen Edström/Montan, nämligen äldsta sonen Anton.

– Han jobbar här med oss och betar av olika ICA-utbildningar medan vår andra son Albin fick jobb på Själanders Åkeri direkt efter skolan. Det är verkligen kul att båda trivs här i bygden och att det finns jobb för ungdomar så att de har möjlighet att bo kvar, säger Jörgen och passar på att hylla drivkraften i Junsele.

– Det finns en framåtanda och känsla av att många drar åt samma håll, särskilt kring turismen. Det skapar bra samarbeten och gör att det är roligt att driva företag här. 

Trots det stökiga världsläget med krig, inflation, elkris och leveransproblem ser han positivt på framtiden.

– Junsele står sig starkt, här finns ju allt man behöver till vardags - butik, mack, flera ställen att äta på, bygghandel, blomsterbutik och Edins som pricken över i:et. Vi ser fram emot att fortsätta vara en del av byns utveckling och ser stor potential att bygga vidare på vår egen verksamhet, det går alltid att bli bättre!

Bildtext: Delar av personalstyrkan på ICA Nära i Junsele: Från vänster: X, X, Jörgen Montan, X, Anton Edström, X och X.






