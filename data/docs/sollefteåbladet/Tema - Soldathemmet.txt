Ett vardagsrum i värnpliktsvardagen

Nyligen slog Soldathemmet upp portarna på I21-området, ett slags kombinerad samlingsplats och fritidsgård där regementets värnpliktiga kan hänga när de inte är i tjänst men inte åker hem. 
– Soldathemmet ska vara I21:s inofficiella vardagsrum, sammanfattar Emelie Kårén som är nybliven soldathemsföreståndare.

Soldathemmet hör till regementet men drivs av Svenska Soldathemsförbundet med syftet att bidra till en meningsfyll fritid för rekryterna. Dels genom att erbjuda en fysisk lokal att hänga i men även genom att anordna olika aktiviteter .

– Vi kommer ha öppet vissa kvällar och helger, exakt när formar vi tillsammans med kompaniet eftersom det beror på hur deras utbildningsschema ser ut, säger Emelie och visar runt i lokalerna på andra våningen i Vita Villan, det stora trähuset bakom X-kasernen.

– Det var helt tomt här ni jag kom hit men nu börjar det bli ordning. Vi har flera rum med soffor att slappa i, TV-spel, gitarrer, kortspel och så vidare. När vi hade öppet första gången för ett par veckor sedan kom hela gänget hit och alla trivdes jättebra!

Utöver en plats att varva ner på när det blir luckor i övningarna är tanken att Soldathemmet ska erbjuda olika aktiviteter, något Emelie ser fram emot att knyta ihop tillsammans med företag och föreningar i kommunen.

– Väldigt få av det 40-tal rekryter som gör sin värnplikt här kommer från Sollefteå så de har varken kontakter eller kunskap om vad som finns att göra och uppleva häromkring. Där har vi ett ypperligt tillfälle att visa upp alla fördelar med att leva och verka här i kommunen samtidigt som vi ger dem meningsfulla saker att göra på sin fritid, konstaterar hon.

– Det kan handla om allt från prova på-aktiviteter inom olika idrotter till utflykter och besök från någon som berättar om utbildningar och yrken. Rekryterna är ju 18-19-åringar som precis kliver in i vuxenvärlden så allt som kan inspirera dem inför framtiden är intressant!

Grunden i Soldathemmet är dock tanken om ett vardagsrum med skön hemkänsla där de värnpliktiga kan slappna av och återhämta sig mellan övningarna. Dessutom finns såväl föreståndaren som fältpastorn till förfogande för samtal.

– Målet är att blanda bra vibes med möjligheten att snacka lite med mig eller regementsprästen P-J Odelberg som det är något man funderar på. Ett slags hem när man inte är hemma helt enkelt!

Bildtext: Soldathemsföreståndare Emelie Kårén hälsade nyligen rekryterna på I21 välkomna till Soldathemmet på andra våningen i Vita Villan, ett slags vardagsrum att hänga i mellan utbildningspassen under värnplikten.

