Cykling för barn och ungdomar

Våren är här och skogsstigarna runt om i Sollefteå börjar sakta smälta fram. Då passar Northern XC Sportsclub på att dra igång träningar för barn och ungdomar som vill cykla i skogen.

Northern XC Sportsclub är en sportklubb med inriktning på cykling som är öppen för alla som vill träna och tävla. Klubben grundades 2020 av ett antal hängivna cyklister - bland annat Christer och Sara Devall - och finns representerad i norra Sverige. Flera av medlemmarna har haft framgångar i olika tävlingssammanhang runt om i landet men huvudinriktningen är gemenskap och träning för alla nivåer.

– Det finns fantastiska förutsättningar för cykling i Sollefteå, särskilt nu med alla satsningar som har gjorts under de senaste åren, säger Christer.

Den 8 maj kör klubben igång med träningar för barn och ungdomar i Sollefteå med omnejd. Det är måndagskvällar klockan 18.00 som gäller och inriktningen är cykling i skogen och på stigar. Det blir även träningar för vuxna och barn tillsammans på onsdagar.

– Vi vänder oss till barn födda 2017 och äldre och kommer variera samlingsplatser för träningarna från gång till gång. Framför allt kommer vi köra på Remsle, Västra Skogen och Hallstaberget, säger Sara och tillägger att man behöver ha viss cykelvana i terräng för att kunna vara med.

– Hjälm och egen cykel som är anpassad för terrängcykling behövs också men det behöver absolut inte vara någon proffsnivå på utrustningen. 

För den som vill vara med på träningarna är det bara att dyka upp på parkeringen vid Remsle skidspår den 8 maj. Vill man ha mer information finns det att hitta via klubbens kanaler i sociala medier.

– Vi ser otroligt mycket fram emot att cykla på de nya fina stigar och områden som Sollefteå erbjuder och hoppas att ni vill hänga med oss!

Bildtext: Beror på bilden
