En knutpunkt för service i byn

En mack idag är så mycket mer än en plats att tanka på. Det kan Jessica Eriksson och Peter Nilsson som driver OKQ8 i Junsele intyga.
– Vi tillhandahåller allt från samhällsservice, semlor och däck till ett ställe för EPA-ungdomarna att hänga på!

Paret är inne på sitt elfte år som franchisetagare i OKQ8-kedjan. Innan dess jobbade de båda som säljare på samma station och när de blev tillfrågade av de tidigare ägarna om de ville ta över behöves det inte någon längre betänketid innan de antog erbjudandet.

– Innan vi fick frågan hade vi aldrig haft några tankar på att bli företagare men när möjligheten dök upp tänkte vi - varför inte? Hade det handlat om en station på någon annan ort hade det inte varit intressant men vi ville bo kvar här i Junsele och då kändes det helt rätt att satsa, berättar Jessica som ansvarar för butiken medan Peter har hand om verkstaden.

Macken fyller många funktioner i byn, dels som arbetsplats för 4-5 personer men framför allt som knutpunkt för service i byn.

Drivmedel är förstås grunden och sedan i höstas finns det även en snabbladdare för elbilar på plats. Stationen är dessutom utlämningsställe för PostNord och Schenker plus att butiken både säljer livsmedel, biltillbehör och tack vare ett bra samarbete med Mekonomen Sollefteå har vi tillgång till ett brett utbud av reservdelar.

– Där har vi fått mer frihet från kedjan på senare år, nu har vi möjlighet att anpassa utbudet mer efter den lokala marknaden och det är en stor fördel häromkring där vi har långa avstånd till nästa by, konstaterar Jessica och tillägger att mat också är en viktig del i verksamheten.

– Mat och service är områden jag brinner lite extra för, jag är noga med att vi håller hög kvalitet på allt vi serverar och att man får ett varmt välkomnande i butiken. Desamma gäller verkstaden, service och flexibilitet är jätteviktigt, särskilt på en liten ort där de flesta av våra kunder bor i området. 

Bildtext: Sedan 11 år tillbaka driver Jessica Eriksson OKQ8 i Junsele tillsammans med Peter Nilsson. De trivs med att kunna tillhandahålla ett brett utbud av service och passar på att hylla Junselebornas omtanke om sina lokala butiker.
