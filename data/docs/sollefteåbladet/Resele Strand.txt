Resele Strand (ej spikad rubrik)

För snart tre år sedan tog Iman Yousefipak över Resele Strand Mat & Café. Han hann dock knappt slå upp portarna innan Corona slog till men nu ser han och resten av gänget i köket fram emot en sommar utan restriktioner.

– Även om det fortfarande är trassel med långa leveranstider på vissa råvaror så är det ett helt annat läge nu än förra året. Det här blir vår första riktiga högsäsong och vi är verkligen laddade, konstaterar Iman som nyligen fick dubbel förstärkning i köket. 

– Jag och Iman känner varandra sedan långt tillbaka och har jobbat tillsammans under åren. ör nån månad sedan ringde han och undrade om jag ville komma upp och hjälpa honom i köket, säger kocken Ehsan Pahlevan som hade ett lite ovanligt motkrav för att rycka in.

– Jag sa att jag kommer upp om vi åker och fiskar abborre. Iman fixade det direkt så nu får jag både fiska och utveckla menyn för Resele Strand!

Menyn innehåller ett antal noga utvalda rätter och lättare alternativ för den som stannar till på en fika. Pizza var ett välkommet tillskott till utbudet i Resele när Resele Strand körde igång och sedan en tid tillbaka är det italienaren Enrico Zanelli som sköter om vedugnen i köket.

– Enkelhet och bra råvaror är grunden i all matlagning. Man ska inte krångla till det utan låta smakerna tala för sig själva, konstaterar han och tillägger med italiensk emfas:

– Och man får aldrig lägga ananas på pizza. Aldrig!

Då både Iman och Ehsan har erfarenhet av den stressiga krogbranschen bland annat Stockholm och Köpenhamn har de valt en annan väg för Resele Strand.

– Även om vi kanske stressar i köket ibland så ska känslan i restaurangen vara avslappnad och hemtrevlig. Atmosfären är lika viktig som maten och det känns som att vi har landat i ett riktigt bra koncept nu, säger Iman och tipsar om att det vankas både sommarbuffé och spelningar hos Resele Strand i sommar.

– Vi byter ut den ordinarie menyn mot vår härliga sommarbuffe varje fredag till söndag mellan klockan 15-21 under hela juli. Övriga dagar kör vi som vanligt och då är pizzaugnen självklart igång.

– VI brukar vara flexibla med öppettiderna så om man vill hänga kvar en stund och njuta av sommarkvällen och utsikten över älven även efter att köket stänger så brukar det inte vara några problem, tillägger Ehsan

Bildtext: Iman Yousefipak, Enrico Zanelli och Ehsan Pahlevan på Resele Strand Mat & Café ser fram emot en sommar utan restriktioner.
