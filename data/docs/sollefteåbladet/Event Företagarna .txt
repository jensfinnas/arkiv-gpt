Banar väg för fler företagande kvinnor

Nu tar Företagarna Sollefteå och Kramfors ett gemensamt krafttag för att stärka och utöka andelen kvinnliga företagsledare. I september planeras de första eventen där kvinnliga ledare och företagare är välkomna att delta. Kramforsbladet tar ett snack med Företagarna för att höra mer om tanken bakom och vad man kan förvänta sig av eventen.

Av alla företagsledare i Sollefteå & Kramfors kommun är andelen kvinnliga företagsledare uppmätt till endast 16% och Företagarna Sollefteå och Kramfors vill tillsammans hjälpa till att öka den siffran. Därav arrangerar de nu en kvällsaktivitet i Sollefteå den 13 september och i Kramfors går det av stapeln den 20 september. Målet är att inspirera och stötta kvinnor i kommunen som vill bli eller redan är företagare eller företagsledare. 

– Oavsett om man är nystartad, etablerad eller funderar på att starta företag är man välkommen att delta. Tanken är en kväll med massor av inspiration och nätverkande ackompanjerat av god mat och dryck, berättar Elisabeth Nilsson, representant Företagarna Sollefteå.

Båda tillfällen kommer att innehålla en vinprovning med High Coast Wine följt av middag och mingel - i Sollefteå hos Kvarnå Trädgård i Junsele och i Kramfors på Länsmansgården i Lugnvik.

– Idén uppkom framförallt för att främja kvinnors företagande och skynda på utvecklingen framåt. Vi vill gärna se att fler kvinnor startar och utvecklar företag inom kommunerna, säger Sofia Wolfenstein, representant Företagarna Kramfors.

Det är viktigt för hela kommunens jämställdhetsarbete att det blir fler företagare som är kvinnor. Fler kvinnor som startar och driver företag ger enligt undersökning ett mer dynamiskt företagsklimat, bättre tillväxt och fler arbetstillfällen.

– Det här är ett första arrangemang riktat till just kvinnor som företagsledare, men vi har idéer på fler aktiviteter framöver. Nu ser vi fram emot de planerade kvällarna och ett mer jämställt näringsliv i våra kommuner, avslutar Sofia.



