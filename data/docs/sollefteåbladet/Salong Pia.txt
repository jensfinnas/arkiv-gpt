



Pia firar 30 år som frisör

Redan som barn visste Pia Eriksson att det var frisör hon ville bli. Hon kämpade för den drömmen och älskar än idag yrket. Denna vecka är det 30 år sedan hon fick sitt gesällbrev och på Salong Pia firas det därför hela veckan med bubbel och massor av fina erbjudanden.

Text: Anette Bodén Foto: Fredrik Modin

Salong Pia på Stationsgatan drivs av Pia Eriksson som nu alltså firar 30 år som frisör, och därmed lika många glada år av att jobba med sitt drömyrke. 
	– Jag var nio år när jag visste. Vår granne Barbro var frisör och jag ville bli som hon, berättar Pia Eriksson med en entusiasm som vittnar om att hon inte valde fel yrke.
	Att bli frisör var dock inte helt lätt då det var ett riktigt trendyrke och man behövde ha toppbetyg för att komma in på frisörskolan. Men Pia gav sig inte.
	– Jag gick ett år som lärling i Göteborg innan jag till slut kom in på skolan efter att ha ringt och tjatat, skrattar hon.
	Den 25 maj 1991 tog hon examen med sitt gesällbrev i handen och sedan dess har hon varit aktiv i yrket. Hon började jobba på Klippoteket och var anställd i fem år. Därefter hyrde hon stol hos Salong Lena Grannas innan hon för 22 år sedan hittade den lokal på Stationsgatan som hon har än idag.
	– Jag älskar fortfarande att gå till jobbet, jag träffar alltid så fina människor som jag både får dela glädje och sorg med. Jag och mina kunder ger varandra inspiration varje dag, på olika sätt, säger Pia.
	I perioder har Pia haft sällskap i salongen, hyrt ut en frisörstol eller plats till fot- eller nagelvårdare, men nu är hon ensam i salongen och trivs bra så. Själv erbjuder hon allt i frisörväg, kunderna är såväl barn som vuxna, män som kvinnor.
	– Det är också det som är roligt, variationen av kunder. Och visst är det ett stressigt jobb, men jag gillar det och jag har haft väldigt tur som lyckats undvika skador.
	Trots pandemin har Pias kunder dykt upp nästan som vanligt, och med vårsolen vill nu allt fler känna sig fina i håret igen, ofta i ljusare toner, som alltid till sommarsäsongen.
	– Det är också mycket lugg nu, det är väldigt inne. En enkel förändring som ger stor skillnad! För killar är det mycket så kallade EPA-frisyrer, förklarar Pia, men lägger också till att det är individen i fokus numera och inte lika mycket specifika trender som tidigare.
	– Jag är så glad att jag stred på och gjorde det jag ville. Även om frisöryrket inte är lika populärt idag vill jag ändå påstå att det är världens roligaste yrke om man vill vara kreativ och träffa människor. Det är viktigt att man väljer det man blir lycklig av!


