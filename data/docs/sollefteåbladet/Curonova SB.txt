Rusta och Matcha hos Curonova
 
Curonova är underleverantör till Arbetsförmedlingen och de hjälper dig att hitta rätt jobb eller studier. Det är en tjänst för dig som är inskriven hos Arbetsförmedlingen, Rusta och Matcha innebär i korthet att du rustas inför ditt arbetssökande för att sedan matchas med rätt arbetsgivare.
 
Curonova har 80 kontor runtom i Sverige och de hjälper till att bidra till en bättre och mer rörlig arbetsmarknad.
Sollefteåbladet tar en pratstund med Marina Kamfjord om vad de utför för typ av arbete på Curonova.
 
– Jag har arbetat här sedan hösten 2020, först som handledare i arbetsträning och nu sedan snart ett år tillbaka som coach, eller matchare som vi kallas. Min kollega Kennet Loberg och jag har i uppdrag att matcha människor till arbete eller studier. Vi är leverantör till Arbetsförmedlingen och vi stöttar arbetssökande via personliga matchare, berättar Marina.
 
Det är Arbetsförmedlingen som beslutar om den arbetssökande har rätt till tjänsten Rusta och Matcha och sedan får den sökande komma på ett första möte med en matchare. Vidare har de löpande möten varannan vecka samt gruppmöten varje vecka.
 
– Första mötet är en personlig kartläggning där vi går igenom vad den sökande önskar, vilka färdigheter den besitter och hur vi ska arbeta vidare. Arbetssökande kan få hjälp med att skriva cv och personligt brev och tips om hur man ska söka jobb på den dolda arbetsmarknaden, alltså de som inte annonserat ut någon tjänst. Vid behov även genomgång hur man ska tänka på en arbetsintervju, förklarar Marina.
 
Här följer några tips från Marina hur man ska tänka inför en arbetsintervju:
 
    • Läs på om företaget innan. De flesta arbetsgivare har instagram, hemsida och Facebook- in och läs och var förberedd.
    • Fundera på vad du kommer att kunna bidra med till företaget?
    • Ställ frågor själv.  Det visar på intresse och engagemang. 

– Var dig själv och var inte rädd för att framhäva dig själv, men håll dig till fakta. En van rekryterare ser snabbt igenom försköningar. Försök att vara avslappnad på intervjun.
 
Curonova håller även i jobb- och utbildingsmässor där de bjuder in arbetsgivare och arbetssökande samt utbildningssamordnare för att skapa en mötesplats. 
 
– Vi har funnits länge och min kollega Kennet Loberg och jag har stöttat många personer till arbete och studier här i Sollefteå kommun, avslutar Marina.


Bildtext: Sedan början av november finns Curonova i Sollefteå på Kungsgatan 7 i Grand Kontorshotell. Här träffar Kennet Loberg och Marina Kamfjord deltagare i Rusta och matcha i ljusa trevliga rum.
