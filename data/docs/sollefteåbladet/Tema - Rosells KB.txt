Hemtrevligt från golv till tak

Rosells Måleri har haft en expansiv start på året. Företaget etablerade nyligen ett kontor i Kramfors och sedan någon månad tillbaka utökades personalstyrkan med en mattläggare, något som innebär att kunderna numera kan få hjälp med det mesta som har med ytskikt att göra.

– Vi är ett riktigt bra gäng nu som består av fyra målare och en mattläggare, konstaterar Nicklas Rosell som startade sitt företag för snart två år sedan.

– Att jag har fått tag på en riktigt rutinerad mattläggare är en viktig pusselbit. Att vi kan leverera både väggar och golv innebär dels att vi kan ta på oss ännu fler jobb men även färre kontakter att hålla reda på för kunderna.

Sedan tidigare erbjuder Rosells Måleri måleritjäsnter både utvändigt och invändigt. Inomhus utför man även tapetsering och mer ovanliga tekniker som vävspända och pappspända tak. 

– När det gäller golv så jobbar vi också med det mesta. Mattläggning i våtutrymmen är förstås en stor del, det efterfrågas mer och mer nu, säger Nicklas och tillägger att hans företag har de kompetenser och certifikat som krävs för att få utföra den typen av jobb.

– Vi erbjuder även golvläggning - exempelvis laminatgolv som också är en tålig och bra lösning - och vi utför slipning av befintliga parkettgolv. 

Rosells Måleri grundades i Sollefteå men både uppdragen och personalstyrkan finns både i Sollefteå- och Kramfors kommuner. I samband med att Rosells Måleri vann Krambos upphandling av måleritjänster etablerade företaget ett kontor i Frånö.

– Vi har haft jobb i båda kommuner sedan jag körde igång men i och med Krambo-avtalet blir det förstås ännu mer. Nu satsar vi ännu mer i Kramfors och har bland annat tagit emot en praktikant från kommunens arbetsmarknadsenhet nu när vi finns på plats lokalt, avslutar Nicklas.
