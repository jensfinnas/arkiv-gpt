Sollefteåbladet testar - SUP-bräda på Ångermanälven

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Sollefteåsommaren spenderas med fördel på Ångermanälven. Till det här numret bestämde vi oss för att testa en tur med Stand Up Paddleboards, vanligtvis förkortat till SUP-brädor. En SUP liknar en lång och bred surfbräda och finns både i hårda varianter eller uppblåsbara. I Sollefteå går det bland annat att hyra SUP-brädor hos Sportringen och då är det den mer portabla, uppblåsbara varianten som gäller.

Tre tappra testare från Sollefteåbladet inledde turen med att lämna en bil en lagom bit nedströms från Sollefteå Camping. På så sätt säkrade vi upp att slippa paddla motströms, något som sällan förknippas med en behaglig utflykt. Därefter styrde vi mot Risön för att blåsa upp brädorna och ge oss ut på vattnet.

Fördelen med uppblåsbara brädor är att de är föredömligt lätta att transportera. Däremot behöver de pumpas inför användning men tack vare en inlånad elektrisk pump och Sandras instinktiva sätt att lista ut hur den skulle kopplas till vår nya elbil dröjde det inte länge förrän brädorna var sjödugliga.

Efter lite vingel på grund av ytterst lerig botten tog vi oss ombord på varsin SUP och insåg snabbt hur stabila de är. Den som förväntar sig känslan av en luftmadrass kommer bli glatt överraskad, det var inte det minsta vingligt att paddla sig fram i sittande position och inga större problem att övergå still stående paddling.

Älven är som bekant ström och vi fick bra draghjälp när vi gled nedströms förbi Hågestaön och vidare mot Nabben. Vi hade dessutom prickat in en eftermiddag med fint väder och vyerna uppströms mot Hallstaberget och nedströms mot Multråberget passade perfekt med niplandskapet längs stränderna. Sollefteå är verkligen Ådalens pärla!

När vårt mål närmade sig tog vi några extra paddeltag mot stranden och tog oss relativt enkelt iland. Därefter var det bara att släppa ut luften ur brädorna, rulla ihop dem och packa in oss i bilen igen. Svårare än så behöver det tydligen inte vara att uppleva Ångermanälven på nära håll. Alla tre testare kan varmt rekommendera en SUP-tur i sommar, det är ett enkelt sätt att ta sig ut på vattnet och ett så pass stabilt färdmedel att vi tyvärr inte fick ett enda oplanerat dopp på film…

Bildtext: Den här gången testade Sollefteåbladet SUP-brädor på Ångermanälven, ett ypperligt sätt att uppleva naturen i Sollefteå från vattenytan. Alla tre testare var nöjda med turen från Sollefteå Camping till Nabben ingen av oss ramlade i vattnet trots att det var första försöket för vissa.
