Nipsommar modell extra stor

Torsdagen den 28 juli innebär avslutning på årets upplaga av Nipsommar och samtidigt inledning på festivalhelgen i Stadsparken. Solleftåebladet tog ett snack med årets konferencier Lars Hägglund om vad som händer under kvällen.

– Hela Nipyran är ju sommarens höjdpunkt i Sollefteå men Nipsommar XL är definitivt en av höjdpunkterna under Nipyran, konstaterar Lars och berättar att publiken kommer känna igen sig trots de senaste årens uppehåll.

– Parken fylls som vanligt med serveringstält, hoppland och annat kul för stora och små. Jag kommer hålla i taktpinnen för underhållningen på scenen där vi kan se fram emot fyra spännande akter kompade av vårt eminenta husband med Anders Mattsson i spetsen.

Lina Melander kommer hem i år att dela med sig av sin egen musik som hon har släppt under de senaste åren. Även Hendrik Frestadius är en utflyttad artist som kommer hem och gör premiär på Nipsommarscenen, även han med eget material. Återvändande Sollefteåfavoriten Sara Varga hör förstås Nipsommarscenen till och sist men inte minst kommer de tre grabbarna i Dom första att bjuda på medryckande sommarpop.

– Det känns som en helgjuten line-up för att rama in Sollefteåsommaren tillsammans med givna Nipsommar-inslag som allsång, utlottningar på programbladen och självklart möjlighet för barnen att komma upp på scenen och sjunga, sammanfattar Lars som numera upp uppväxt i Sollefteå men numera bor i Stockholm.

– Därför är Nipyran inte bara ett jätteroligt tillfälle att stå på scenen inför en härlig publik utan också en svårslagen anledning att komma hem. Även om jag inte bor här just nu så är Sollefteå alltid hemma och jag ser alltid fram emot att komma upp och njuta av sommaren här!

Bildtext: Lars Hägglund ser fram emot att komma hem till Sollefteå och leda Nipsommar XL från Stadsparkens scen under torsdagskvällen den 28 juli.
