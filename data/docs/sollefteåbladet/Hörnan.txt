Hörnan har fått en ny ägare

Sedan i somras har Hörnan - restaurangen längst upp i bolagsbacken i Sollefteå - en ny ägare i form av Jardo Hoshmin. Han har gott om planer för framtiden, bland annat är det premiär för julbord på Hörnan i slutet av november.

Jardo har varit i restaurangbranschen länge, redan 2014 drev han eget i Norrtälje men flyttade till Sollefteå tre år senare för att jobba med sin bror. Sedan dess har han hunnit jobba i flera olika kök både i Sollefteå och på High Coast Whisky innan möjligheten att ta över Hörnan dök upp.

– Nu får jag styra själv och utveckla restaurangen som jag vill. Jag har redan fixat en ny bar och ny belysning inne, sen kommer jag satsa mycket på uteserveringen till sommaren, berättar han och tillägger att han nyligen lanserade en ny á la carte-meny.

– I början av nästa år börjar vi med lunchbuffé och jag har även planer på att utveckla utbudet av kaffe och cocktails här framöver. 

En annan nyhet är att Hörnan kommer erbjuda julbord i år, både dagtid och kvällstid.

– Jag ville prova något nytt och det är inte så många som serverar julbord häromkring så det känns kul att testa. 

Julbordet serveras från från slutet av november till mitten av december. Mellan den 25 november och 4 december är det både vardagar och helger som gäller, sedan blir det ett uppehåll till den 9 december då julbordet är tillbaka fram till den 18 december.

– Det blir kul att bidra med lite julstämning i stan, säger Jardo och tipsar om att bordsbokning enklast görs via telefon eller Hörnans sida på Facebook.

Bildtext: I somras tog Jardo Joshmin över rodret för Hörnan som ligger längst upp i Bolagsbacken i Sollefteå. Han har gott om planer, bland annat blir det premiär för julbord på Hörnan i slutet av november.
