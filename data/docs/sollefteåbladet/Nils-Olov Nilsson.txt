God beredskap kan kan alltid bli bättre
 
I början av januari svepte ett historiskt snöoväder in över vår del av landet och följdes upp av rejält kalla dagar. Förhållanden som förvisso ställde till mycket besvär på sina håll men samtidigt visade  att vår gemensamma beredskap är tillräcklig, både hos kommunen och ute i hushållen.
 
Nils-Olov Nilsson är säkerhets- och krisberedskapssamordnare på Sollefteå kommun och jobbar bland annat med förberedelser inför extrema väderförhållanden.
 
– Vi får bra väderinformation i tid samarbetar med övriga kommuner, Länsstyrelsen, kollektivtrafiken och andra aktörer som blir påverkade i regionen. Därför hade vi tillräckligt lång tid att förbereda oss när det stod klart att det handlade om en Klass 3-varning, berättar han och förklarar att den interna krisledningen i kommunen redan var på tårna på grund av Covid-19.
 
– Vi har haft täta möten under det senaste året och har bra rutin på att nå ut med information till allmänheten. Samtidigt tror jag att folk har blivit mer vana att följa de råd som skickas ut i och med pandemin. Det är också bra att många hjälper till att sprida krisinformation från kommunen.
 
Tack vare rutinerna kunde snöröjning, vattenleveranser och andra åtgärder för att klara kommunens verksamhet förberedas. Ett nära samarbete med E.ON kring strömavbrott gjorde också stor skillnad. 
 
– Det har fungerat jättebra! Vi hade direktkontakt med en person inom deras organisation som vi kunde höra av oss till om exempelvis äldreboenden eller förskolor blev utan ström för att få hjälp att prioritera återställning där.
 
Nils-Olov passar även på att berömma beredskapen ute i hushållen.
 
– Det enskilda ansvaret är stort när det gäller att klara sig och sin fastighet även när elen försvinner. Man brukar prata om att man ska vara beredd att klara 72 timmar utan ström. Dom flesta verkar ha klarat avbrotten som uppstod bra själva eller med stöd av närstående och grannar. Endast några enstaka hörde av sig till kommunen för stöd eller hjälp. 
 
Förbättringsområden finns det dock alltid. Kommunen utvärderar sina insatser men redan nu nämner Nils-Olov förbättringar för användning av elverk som en åtgärd kommunen gör.
 
– Ett tips till alla som upptäckte att de saknade något - exempelvis möjlighet att värma upp huset utan el eller tillgång till vatten - är att försöka åtgärda de bristerna nu när upplevelsen finns färsk i minnet. Bra beredskap gör både att man klarar sig bättre själv och kan hjälpa andra när nån typ av kris uppstår!
 
Bildtext: Säkerhets- och krisberedskapssamordnare Nils-Olov Nilsson sammanfattar det historiska snöovädret och tipsar om hur man kan förbereda sig för att klara liknande situationer ännu bättre nästa gång.
 
Nils-Olovs krisberedskapstips:
 
* Prata med andra om krisberedskap och få tips av varandra. Då kanske man kan hjälpa varandra också.
* Skaffa kunskap om hur bostaden påverkas av elavbrott. Gör åtgärder för att förbättra möjligheterna att hålla värme i åtminstone de utrymmen som måste vara varma för att undvika sönderfrysningar av vatten och värmeledningar.
* Förbered så att hela familjen kan leva i ett rum där uppvärmning finns.
* Häng för fönster för att behålla värmen. Sov i samma rum och nära varandra. Campa under bordet. Häng långa dukar eller annat över.
* Var alltid försiktig med ljus, spritkök, fotogenlampor och fotogenvärmare p.g.a. brandrisken. Även risk för kolmonoxidförgiftning om man inte vädrar tillräckligt.
