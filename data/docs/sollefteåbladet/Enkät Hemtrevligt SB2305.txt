Sollefteåbladet frågar

När våren närmar sig är det lätt att börja längta efter att liva upp inredningen där hemma. Därför frågade Sollefteåbladet några lokala handlare i branschen om deras bästa quick fix för att göra inredningen redo för ljusare tider. 

Anna-Karin Johansson
Mio Långsele

Textilier är lätta att byta ut och gör stor skillnad med hyfsat enkla medel. Se till att släppa in ljuset med skira gardiner och matcha med nya kuddfodral. Våren innebär ofta pastellfärger men nu börjar det även dyka upp mer klara färger som sticker ut lite mer. 

Klarblå ljuslyktor kan vara ett roligt alternativ, eller färgade långa ljus som livar upp vilken ljusstake som helst. Toppa med en fin vas och fyll på med blommor, antingen levande eller av siden.

Elim Omberg
Åhmans Färg - Nordsjö Idé & Design

Efter en lång och mörk vinter lockar det ofta att fylla på med färg i hemmet. Satsa på att välja ut en accentkulör du gillar istället för att blanda in många olika kulörer, det ger ett mer genomtänkt intryck. 

Vi brukar jobba enligt principen ”ping ping ping” vilket innebär att man ser till att accentkulören man väljer finns på minst tre ställen i rummet. En enstaka gul vas i en i övrigt naturfärgad inredning kan upplevas som malplacerad men om kulören finns på flera ställen kommer den poppa ut på ett helt annat sätt. Det behöver inte nödvändigtvis vara exakt samma nyans överallt men känslan ska vara att kulören ”pingar till” när man ser sig om i rummet.

Hedmund Borg
Jysk Sollefteå

När det blir vår vill man ju ofta vara ute så börja se över balkongen, uterummet eller altanen redan nu. Hos oss har säsongen för utemöbler dragit igång och vi har fyllt på ordentligt med nyheter. 

Om man är ute efter en snabb och enkel lösning för att liva upp inredningen utomhus tycker jag att nya dynor till utemöbler man redan har hemma kan göra stor skillnad!





