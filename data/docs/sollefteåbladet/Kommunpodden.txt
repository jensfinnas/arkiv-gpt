Poddande duo snackar kommunal förvaltning

En podcast om kommunal förvaltning, blir inte det väldigt grått och trist? Det behöver det inte alls, konstaterade två politikerkollegor inom Sollefteå kommun som tidigare under våren startade upp Kommunpodden Sollefteå.

Rösterna bakom Kommunpodden är Fredrik Granholm och Kristoffer Svensson Sellin, båda aktiva kommunpolitiker inom den styrande majoriteten och självutnämnda KÖP:ar - alltså Kommunalt Överintresserade Personer.

– Det finns så mycket som en kommun gör som folk i allmänhet inte känner till men som kan ha en stor påverkan på deras vardag. Nån gång i våras dök idén om en podd upp och när vi väl fick tag på en bra mikrofon var det bara att sätta igång, berättar Fredrik och förklarar att varje avsnitt fokuserar på ett specifikt ämne.

– Vi vill ha lokal koppling och försöker prata om saker som på något sätt har kontakt med medborgarna.

Hittills har ämnen som strandskyddsdispens, skuldrådgivning, bygdeavgiftsmedel och överklaganden avhandlats. Bland kommande teman finns bland annat bygglov, kommunal ärendehantering och ekonomiskt bistånd plus att planen är att bjuda in gäster till podden i framtiden.

– För oss som är verksamma inom den kommunala förvaltningen kan det vara självklart hur beslut fattas, ärenden hanteras och hur ansvar fördelas men det är nog inget gemene man är insatt i, utvecklar Kristoffer.

– Därför utgår vi från ett medborgarperspektiv och försöker hålla snacket lättsamt och utan krav på förkunskap. Målet är att lyssnaren ska lära sig något nytt och få en bättre inblick i hur en kommun fungerar helt enkelt.

Kommunpodden Sollefteå finns att lyssna på via Spotify och X.
