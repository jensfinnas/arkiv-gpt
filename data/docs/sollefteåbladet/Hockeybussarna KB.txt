Hockeybussarna rullar mot Hägglunds Arena

MoDo är tillbaka i SHL, ett efterlängtat steg upp för många hockeyälskare i Sollefteå och Kramfors. Sedan säsongsstarten går det dessutom att åka med Hockeybussen till Örnsköldsvik för att uppleva lagets hemmamatcher på plats.

Sedan Örnsköldsvikslaget åkte ur SHL säsongen 2015/16 är det många Modoiter som har längtat efter en comeback. Nu är drömmen verklighet och Byberg & Nordin Busstrafik står redo att transportera supportrar från både Sollefteå och Kramfors till Hägglunds Arena när det drar ihop sig till match.

– Vi har kört Hockeybussar även när MoDo har spelat i HockeyAllsvenskan men inför den här säsongen känns det förstås extra kul, konstaterar Peder Tarberg som är affärschef på Byberg & Nordin och tillägger att en nyhet för i år är att det avgår bussar till alla MoDo’s hemmamatcher från både Sollefteå och Kramfors.

– I Kramfors åker vi från Resecentrum två timmar och tio minuter innan matchstart. Hemresa är 15 minuter efter att matchen har slutat.

Utöver att buss både är ett säkert och hållbart sätt att resa ser Peder flera andra fördelar med att ta Hockeybussen istället för att köra själv.

– Vi brukar ha bra stämning ombord och tack vare att vi har förtur på parkeringen när det är dags att åka tillbaka brukar vi komma hem snabbare än de som tar bilen. 

Nytt för i år är även att Byberg & Nordin erbjuder ett Säsongskort för den som åker ofta.

– Under åren har vi haft många återkommande resenärer som ser varje match. Säsongskortet går att köpa fram till den 14 oktober och innebär ett rabatterat pris på alla resor under hela säsongen, förklarar Peder och tillägger att information om tidtabeller, priser för enstaka resor och möjlighet att köpa säsongskort går att hitta på Byberg & Nordins hemsida.

Bildtext: MoDo är tillbaka till SHL! För den som vill uppleva lagets hemmamatcher på plats är Byberg & Nordins Hockeybussar ett enkelt, säkert och hållbart alternativ.


