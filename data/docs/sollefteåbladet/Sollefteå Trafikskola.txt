Sollefteå Trafikskola växlar upp

Sollefteå Trafikskola utökar både när det gäller människor och maskiner. I skrivande stund är två blivande trafiklärare i slutskedet av sina utbildningar och företaget fyllde nyligen på fordonsparken med en automatväxlad Hyundai I30.

Martin tog över företaget 2005 och har inte haft några anställda senaste sju åren och varit ensam trafiklärare på Sollefteå Trafikskola, han ser nu fram emot att få fler kollegor i branschen.

– Det har funkat bra att köra själv men på senare tid har jag känt att det skulle vara bra om vi var fler som kunde ta hand om våra elever, berättar han när vi ses i trafikskolans fikarum tillsammans med de snart nybakade trafiklärarna Morgan Kjörsvik och Denise Nymoen.

– Vi läser utbildningen på distans och är här på våra avslutande LIA-perioder, alltså Lärande i Arbete. Vi ska precis börja hålla i egna lektioner vilket är det sista steget innan vi är färdigutbildade, förklarar Denise.

– Att ta körkort är ofta ett stort steg i livet så det känns kul att vi kommer vara en del av vägen dit för våra elever. Dagen när en elev klarar sin uppkörning är definitivt det bästa med det här jobbet, säger Morgan.

Båda två blir klara med sina utbildningar under våren och blir då två av de cirka 700 nya trafiklärare som kommer behövas i Sverige om året här framöver.

Samtidigt passar Martin på att utöka alternativen när det gäller bilar i trafikskolan. Tidigare har han  haft en manuellt växlad Hyundai Kona men nu kan företaget även erbjuda lektioner i en I30 med automatlåda.

– I och med elektrifieringen ökar andelen automatväxlade bilar snabbt så det är bra att eleverna kan prova på båda varianter. Det går att ta körkort för enbart automatväxlad bil om man vill, det kan underlätta det vi kallar motorikdelen i utbildningen där man lär sig dragläge, växling och så vidare, säger Martin och tillägger att resten av utbildningen är samma oavsett växellåda.

– Trafikregler, uppförande i trafiken, säkerhet och miljökrav är ju detsamma och hur lång tid det tar att ta körkort är alltid väldigt individuellt.

För den som vill få sitt körkort så fort som möjligt är en intensivkurs ett bra alternativ.

– De flesta brukar klara det på mellan två och tre veckor. Då kör vi flera körlektioner om dagen parallellt med teoripass så det är helt klart ett intensivt men också effektivt sätt att ta körkort, konstaterar Martin och tipsar om att boka i god tid om man är intresserad av en intensivkurs.

– Platserna under våren och sommaren har redan börjat gå åt!

Bildtext: Blivande trafiklärarna Denise Nymoen och Morgan Kjörsvik tillsammans med rutinerade Martin Jakobsson på Sollefteå Trafikskola som numer även finns på Instagram under @sollefteatrafikskola.
