Lunch bland kamouflage och välputsade kängor

Försvarsmaktens återetablering i Sollefteå medför inte bara nya arbetstillfällen, ett enormt nybygge och många nya ansikten i stan. En annan effekt är att militärrestaurangen på Hågesta har slagit upp portarna och är dessutom öppen för allmänheten under lunchtid.

Militärrestaurang Hågesta drivs av Compass Group och är i första hand matsal för personal och värnpliktiga på I 21 Västernorrlands Regemente. Där serveras frukost, lunch, middag och kvällsmål för de som tjänstgör på regementet plus att restaurangen även erbjuder catering till området och markententri. 

– Militärrestaurangen håller till i samma lokaler som den tidigare Hågestarestaurangen och erbjuder även dagens lunch för allmänheten, säger Erik Löfgren, kommunikationschef för I 21 Västernorrlands Regemente.

– Lunchbuffén serveras varje vardag och innehåller fyra rätter att välja mellan plus bröd, sallad och kaffe. Förutom att andelen grönklädd personal förmodligen är väsentligt högre än på andra ställen så fungerar det som vilken restaurang som helst med marknadsmässiga priser och så vidare.

Militärrestaurangen har blivit ett uppskattat tillskott på det företagstäta Hågestaområdet.

– Det serveras onekligen väldigt bra mat och om man tar en lunch på Hågesta kan man passa på att få en liten glimt av hur den militära verksamheten utvecklas på samma gång. Vi ser även att det kommer över många matgäster från trygghetsboendet intill, konstaterar Erik och tillägger att restaurangen självklart håller sig till vissa grundläggande traditioner.

– Det är ju en militärrestaurang så torsdagar innebär naturligtvis hemlagad ärtsoppa och tunnpannkakor!

Bildtext: Beror på bilden

