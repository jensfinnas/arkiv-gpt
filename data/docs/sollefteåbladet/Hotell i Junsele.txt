Internationell hotellsatsning i Junsele

Tidigare i vår signerade Marriott International och Junsele Wilderness ett avtal om att bygga ett hotell av det spektakulärare slaget. Den exklusiva anläggningen ska byggas på Hamptjärnstbergets topp  i Junsele och ska enligt planen bli Höga Kustens första femstjärniga destinationshotell.

Marriott Internationel är världens största hotellkedja med tusentals anläggningar och kundantal som räknas i hundratals miljoner om året. Att koncernen nu väljer att etablera sig i Junsele innebär enorma möjligheter både för byn och ett stort område runtomkring.

– Arbetet för att komma fram till ett avtal har pågått bakom kulisserna ett bra tag och det känns otroligt roligt att vi har kommit i hamn. Men det är nu det riktiga arbetet börjar och processen mot att kunna ta det första spadtaget har redan inletts, säger Robert Bronett som driver Junsele Wilderness tillsammans med Ulf Henriksson som även driver Junsele Djurpark.

– Det visade sig att det Junsele passar utmärkt i deras nya satsning på exklusiva naturupplevelser i ombonad och trevlig miljö. De precis som vi ser att folk i allt större utsträckning söker sig bort från trängseln och söker mer genuina och unika upplevelser, precis det vi kan leverera, konstaterar Ulf.

– Jag är glad att vi har haft Junseleborna med oss på den här resan och att de är positiva till satsningen. En etablering i den här skalan kommer skapa fantastiska förutsättningar för utvecklingen i området och ringar på vattnet som vi inte kan föreställa oss än.

Även i kommunhuset jublades det över nyheten om förhandlingarna gått i lås.

- Jag är obeskrivligt glad! Det här är ett lysande exempel på att vilja och engagemang spelar en oerhört stor roll när man ska skapa utveckling. Jag är medveten om vilket hårt och genuint arbete som gjorts för att möjliggöra detta. Det här är startskottet på något riktigt stort för Junsele, Sollefteå kommun och hela regionen, säger Johan Andersson, kommunstyrelsens ordförande i Sollefteå

