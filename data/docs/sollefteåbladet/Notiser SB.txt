#HandlingskraftSollefteå 
Ett starkt näringsliv och levande handel är oerhört viktigt för kommunens tillväxt och utveckling. Den pågående pandemin och medföljande restriktioner har dock gjort vardagen svår för en del företagare. Under våren uppmärksammar därför Sollefteå kommun lokala företagare i ett antal företagsreportage och uppmanar oss kommuninvånare att stötta det lokala näringslivet under parollen #HandlingskraftSollefteå. På så vis hjälper vi tillsammans vår kommun att bli kraftfullare, attraktivare och stärker sammanhållningen. Läs gärna reportagen på kommunens kanaler i sociala medier.
	Kom också ihåg att handla säkert! Som vi löpande rapporterat om har många företag ställt om och erbjuder idag en rad olika lösningar från avhämtning, hemkörning till digital shopping. Ta kontakt med din lokala företagare och fråga hur du kan handla säkert och lokalt.  

Bildtext: Made in Ådalen som drivs av Therese Tjärnberg är en av kommunens många inspirerande verksamheter där handlingskraften är stark.


Jacke kulturprisas
Sollefteåbladets kåsör Jacke Sjödin har tilldelats J R Sundström-priset, som sedan 1984 utdelats årligen utdelas av Janne Vängman-sällskapet för kulturella insatser i sällskapets anda. I ett pressmeddelande skriver ordförande Jonny Lundin, sällskapets ordförande:
	– Jacke har under många år på sitt underfundiga sätt i olika sammanhang spridit glädje omkring sig och lyfte under 2020 med humor fram pandemins allvar med sina finurliga ”Sånger från corona-våren”, inte minst i sociala media. För sin kulturgärning i sann ”Vängman-anda” tilldelas Jacke Sjödin därför J R Sundström-priset 2021 om 10 000 kronor av Janne Vängman-sällskapet, Sveriges största litterära sällskap.
	Jacke följer därmed i båda sina föräldrars fotspår: pappa Nicke Sjödin fick priset 1990 och mamma Hervor Sjödin tilldelades priset 2008.


@levaisollefteakommun
Minns ni Vi är Sollefteå, ett konto i sociala medier som vi på ADC Media skapade där såväl företag, privatpersoner, organisationer och föreningar turades om med att sköta kontot en vecka i taget? Vi pausade kontot för ett drygt år sedan, men nu finns ett liknande initiativ igång på Instagram: @levaisollefteakommun. Det är fotograferna @babbi och @naturfotografen_janne som ligger bakom initiativet och även detta sköts veckovis av den som vill visa hur det är att leva i Sollefteå kommun. In och följ!


Grillat i farten?
Man vet att man bor i Norrland när man ser detta genialiska koncept: Skoter BBQ Drive in.
Det är Imnäs BBQ/Grillat i Imnäs som bjuder in till take away-BBQ och burgare med drive in för skoterburna den 6 mars klockan 11 till 16. Det finns även såväl spark- som bilparkering.


Smakligt samarbete 
I Resele samarbetar man gärna! I och med pandemins konsekvenser på restaurangbranschen tog Resele lanthandel ett initiativ och säljer nu matlådor från Resele Strand i butik. Matlådorna sälja frysta och det finns både svensk husmanskost och asiatiska rätter. Sjysst, smart och smakligt!
