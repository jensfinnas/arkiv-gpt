En virtuell konstrunda i Sollefteå

Sedan slutet av maj pågår en utställning med tio nya offentliga konstverk i centrala Sollefteå. Eftersom det rör sig om virtuella verk som bara kan ses genom så kallad Augmented Reality gav sig Sollefteåbladet ut på jakt efter konstupplevelser med mobiltelefonen i högsta hugg.

Vävda Rum är Sveriges största utställning av offentlig virtuell konst och arrangeras av Riksförbundet Sveriges Konstföreningar som fyller 50 år i år. Alla lokala konstföreningar som är anslutna till riksförbundet har möjlighet att visa Vävda rum, något som Sollefteå Konstförening såg till att haka på.

– Det är tio av landets främsta och mest spännande konstnärer som arbetar med offentlig konst och augmented reality som ligger bakom konstverken som vi har fått placera ut runt om i stan utifrån i vilken miljö de ska upplevas, förklarar Ulla Sehlstedt som är nytillträdd ordförande i Sollefteå konstförening.

– Utställningen är tillgänglig dygnet runt ända fram till den sista september. Planen är även att visa den i Näsåker och Ramsele här framöver.

Augmented Reality - eller förstärkt verklighet som det även kallas - innebär att man ser, hör och kan interagera med konstverken genom sin mobiltelefon. De syns alltså inte i den vanliga verkligheten men genom skärmen och högtalarna kommer de till liv på de platser de är utplacerade.

– Det räcker med att ladda hem appen Vävda Rum, där finns all information som behövs för att uppleva verken. Jag gillar exempelvis ”Berget” som finns att se vid Busstorget, det passar lika bra för mormor och morfar som för barnbarnen som är vana att spela Pokémon Go!

Utöver de virtuella verken arrangerar Sollefteå Konstförening dels utställningen ”Himmel, hav och folk i rörelse” med Leif Moberg i Konsthallen på Storgatan mellan den 22 juli och 2 augusti samt den uppskattade konstrundan i slutet på augusti.

– I år är det 26-27 augusti som gäller och det kommer finnas hela 20 stationer att besöka. Mer information om utställarna kommer i vår utställarkatalog som blir klar i slutet av juli.

Bildtext: Sollefteåbladets utsände fångar både Ulla Sehlstedt, ny ordförande i Sollefteå Konstförening, och det virtuella konstverket Berget på bild genom appen Vävda Rum.
