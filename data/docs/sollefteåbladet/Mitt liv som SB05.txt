Mitt liv som: Hästtransportör

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Gunnar Olsson som transporterar hästar över hela Europa.

Gunnar själv har hållit på med djurtransporter i hela sitt yrkesliv men släkten är idag inne på sin fjärde generation transportörer då även hans son Hans-Gunnar är i branschen, eller femte om man räknar sonsonen Linus som gärna hjälper till ibland. Det hela startade på 1930-talet då Gunnars morfar Axel Jakobsson byggde ett eget skåp till sin lastbil och började köra nötdjur till slakterier.

– Så småningom tog hans tre söner över. En av dem var min morbror Göran och det var han som började med hästtransporter. Jag är född och uppväxt i Stockholm men var uppe hos Göran i Kjell på somrarna och älskade det livet redan då, berättar Gunnar som redan som 13-åring visste att han också ville jobba i branschen.

– Jag gjorde lumpen i Sollefteå och så snart jag var klar med det fick jag köpa en bil av Göran. Jag startade mitt eget företag som 18-åring och har kört sedan dess.

Verksamheten består av att transportera hästar, framför allt travhästar men genom åren har han kört allt från cirkushästar och visenter - europeiska bisonoxar - till återkommande transporter av kungafamiljens och den beridna högvaktens hästar. En gång hjälpte företaget Spanska Ridskolan i Wien under en fem veckor lång turné, den första gången någonsin som ridskolan lämnade staden. Kärnan är en tur från Östersund till Malmö och tillbaka varje vecka men Gunnar har under sin karriär hunnit köra till alla länder i hela Europa minst en gång i jobbet.

– Under lång tid körde jag själv men nu har jag en anställd i Östersund och en inhoppare som hjälper till när det krävs för att få ihop logistiken. Det är ju helt andra regler i branschen nu samtidigt som det har varit en enorm utveckling när de gäller mängden hästar i landet. 

Företaget hyr platser på Skråmsta Stuteri utanför Stockholm och Stall Lindgården i Malmö där både förare och hästar får vila under resorna genom landet. 

– Idag är vi bara två företag som håller på med det här - vi och Grens Hästtransporter i Piteå - så vi hjälps åt att lösa logistiken så det blir så bra som möjligt för alla inblandade.

Det är dock inte bara i jobbet Gunnar har med hästar att göra. Hemma i Österforse har han och sambon Ann ett stall och ett 15-tal hästar på lösdrift varav de själva tränar tre inför tävling. Trav är ett stort intresse och familjen föder bland annat upp hästar för transport och har idag två i träning inför kommande karriärer på banen.

– Det här jobbet kräver att man har ett hästintresse och med så mycket kontakt med travsporten är det nog omöjligt att inte bli biten av den delen också. Det är en otroligt upplevelse att få vara med på tävlingarna, särskilt när man ser sina egna hästar vinna. Det fick vi bland annat uppleva när vår Blended Scotch vann Storchampionatet 2013.


Faktaruta:

Gunnar Olsson har jobbat med hästtransporter sedan 1972 och firar alltså 50 år i branschen i år.
Han har transporterat djur till alla länder i Europa
Företaget har återkommande uppdrag för bland annat kungafamiljen, beridna högvakten och de största stuterierna i Sverige
Totalt har företaget 3 bilar varav 2 har plats för 12 hästar vardera och den tredje 9 hästar.
Under ett år transporterar Gunnar och hans kollegor mellan 1700-1800 hästar, bland annat 60-70 unghästar som körs till Tallin för travträning.
