ICA Kvamtum blir med hamburgeria

ICA Kvantum Sollefteå fortsätter bredda sitt utbud. Senast i raden av nyheter är att förbutiken kompletteras med ett helt nytt och fullfjädrat hamburgerkoncept som kommer gå under namnet High Coast Burgers. Vecka 43 slår nytillskottet upp portarna för alla som gillar en välsmashad burgare med lämpliga tillbehör.

Idén om en restaurang i anslutning till butiken har handlare Ulf Schön haft länge, faktiskt ända sedan bolaget bakom ICA Kvantum Sollefteå bildades.

– Min vision var att bygga upp ett matcentrum där bland annat catering, delidisken och färdiga matkassar har varit en viktiga delar. En annan pusselbit har varit att etablera någon typ av restaurangkoncept, konstaterar han.

När Jea Andersson anslöt i delidisken för ungefär ett år sedan föll bitarna på plats och sedan dess har förberedelserna pågått bakom kulisserna i butiken.

– Jea har ju varit i burgarbranschen tidigare så hon kom in med kunskapen som behövdes för att göra verklighet av planerna, säger Ulf.

Under de senaste månaderna har de byggts för fullt för att uppgradera köket i förbutiken för att matcha det nya utbudet. Tanken är att beställningar görs där man tidigare kunde köpa korv och den som vill äta på plats kan slå sig ner i FICA-hörnan mitt emot.

– I samband med öppningen lanserar vi även en app där det kommer gå att beställa i förväg direkt i telefonen. Vi kommer även ha skärmar där man kan göra sina beställningar men för den som vill betala som vanligt och inte med telefonen så går det självklart också bra, förklarar Mikaela Lekkerimäki som är med i gruppen som jobbar med nysatsningen.

När High Coast Burgers slår upp portarna kommer man hitta sju varianter av smashburgare och olika tillbehör på menyn. En viktig komponent i konceptet är att hamburgarna kommer innehålla lokalproducerat kött.

– Vi har samarbetat med Västernorrlandsgården länge, exempelvis när det gäller butiksmald köttfärs. De i sin tur samarbetar med lokala köttproducenter runt om i Västernorrland. Därför känns det kul att vi nu utvecklar det samarbetet genom att de kommer leverera kött till våra hamburgare, berättar Jea som kommer hålla igång ruljansen i köket tillsammans med Towa Elfving.

– Det ska bli så kul att äntligen få avtäcka vårt nya koncept och köra igång på riktigt, konstaterar Towa som hoppas på stor uppslutning i samband med öppningen den 27 oktober.


Bildtext: Beror på bilden
