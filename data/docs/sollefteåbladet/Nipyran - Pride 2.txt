En hyllningsdag i regnbågens färger

Sollefteå Pride har seglat upp som en av de stora höjdpunkterna under Nipyran. I år är det den 29 juli som är dagen då det är dags att fira kärleken och allas rätt att älska och vara den de vill.

Det första Pridefirandet i Sollefteå genomfördes 2018. Med två års frånvaro under pandemin blir det nu fjärde gången gillt för Sollefteå Pride som i vanlig ordning inleds med en stor parad och avslutas med musik, tal och härlig stämning framför scenen i stadsparken.

– Lokalt engagemang är jätteviktigt och det är fantastiskt att se utvecklingen som har varit i Sollefteå sedan första året, säger Morgan Grafström på RFSL Västernorrland som håller i själva paraden.

– RFSL fixar parader på flera orter runt om i länet under sommaren, sedan bygger lokala aktörer på med andra aktiviteter utifrån vad som passar just i den kommunen. Här i Sollefteå har vi byggt upp ett bra samarbete med Nipyran som både lockar fler deltagare till paraden och besökare till festivalhelgen plus att vi bland annat samarbetar med Ungdomsdelegationen.

Pridefirandet är fyllt med glädje, kärlek, öppenhet och regnbågsflaggor. Morgan påpekar dock att det finns ett allvar bakom den glittriga ytan.

– Det finns fortfarande många fördomar kring hbtqi-personer kvar i vårt samhälle och det finns mycket kvar att jobba med när det gäller bemötande. På många håll i världen går utvecklingen åt helt fel håll när det gäller de här frågorna. Jag tycker att det är viktigt att komma ihåg vad det är vi uppmärksammar genom Pride-evenemangen, förklarar han.

– Prideparaden är en manifestation och att gå med i tåget är ett viktigt ställningstagande. Dessutom är det förstås väldigt kul att bara släppa loss och fira kärleken!

Precis som tidigare går årets parad från Risön in till stadsparken. Avmarsch är klockan 13.00 men uppladdningen börjar någon timme innan.

– I år kommer vi dessutom försöka få till lite mer aktiviteter under veckan, exempelvis kommer det finnas möjlighet att pyssla pins och vimplar tillsammans med Sommarboden och Sollefteå biblioteket. Planen är även att det ska hända ännu mer på scenen efter att paraden har kommit i mål, berättar Morgan som ser fram emot årets upplaga av Sollefteå Pride.

– Det kommer bli en fantastisk dag och jag hoppas att vi blir fler än någonsin som passar på att fira kärleken och allas rätt att älska och vara den de vill!

Bildtext: Den 29 juli är det dags för Sollefteå Pride, en färgsprakande hyllning till kärleken och allas lika värde. Paraden går från Risön klockan 13.00 och tågar mot Stadsparken där det blir musik, tal och feststämning. En perfekt uppladdning inför kvällen med andra ord!






