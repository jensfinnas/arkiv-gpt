Nytt villaområde förbereds

För första gången sedan 1990-talet förbereds ett nytt villaområde i Sollefteå. Detaljplanen för området som består av sju nya tomter på Prästbordet är detaljplanerat och kommer att bli byggbara under året.

– Intresset för att flytta till vår kommun ökar, med stor sannolikhet på grund av den senaste tidens etableringar och den framåtanda som råder i Sollefteå, konstaterar kommunstyrelsens ordförande Johan Andersson och förklarar att det även gör att behovet av bostäder och tomter ökar.

– Det är över 30 år sedan ett nytt villaområde formades så att vi nu har detaljplanerat för sju nya tomter på Prästbordet är verkligen ett tydligt tecken på att det händer mycket i kommunen nu.

De sju nya tomterna ligger ovanför söderleden och finns i storlekar från 1700 till 2200 kvadratmeter. Utgångspriset beräknas ligga mellan 275000 till 350 000 kronor. Detaljplanen för tomterna är redan klar och arbetet med att förbereda dem för att bli byggbara kommer att göras under 2022.

Med tomter i de storlekarna kommer det finnas plats för både hus och rejäla garage. Läget blir idealiskt för den som både vill ha nära till naturen kring Hallstaberget och till förskola, skola och olika typer av service.

– Närheten är ju en av de stora fördelarna med att bo i Sollefteå kommun och de nya tomterna ligger verkligen bra placerade om man vill bo inne i Sollefteå stad men samtidigt lite lantligt. Från Prästbordet är det smidigt att både gå och cykla till GB-skolan, stan och Hågestaområdet med exempelvis Aquarena och den kommande padelhallen, säger Johan.

– Det är väldigt glädjande att intresset för tomterna är så stort redan nu, det bådar gott för fortsatt utveckling av tomtmark och nybyggnation i hela kommunen framåt.

Bildtext: Detaljplanen för sju nya tomter på Prästbordet är klar och under året iordningställs dem för att bli byggbara. Försäljningen är planerad att påbörjas under våren.

Illustration: Linnea Korpi





