Sollefteåbladet möter: Renee Rosengren och Magnus Svensson

Flyttlasset kunde lika gärna ha gått till Ystad eller Vilhelmina men när det plötsligt blev lägenhetsläge i anrika Stockholmshuset föll valet på Sollefteå. Med inställningen om att allt blir som det ska gjorde konstnärsparet Magnus Svensson och Renée Rosengren en spontanflytt på 60 mil norrut och sedan drygt två månader är de Sollefteåbor som precis har börjat känna sig hemma i stan.

– Vi kände att vi var klara med Dalarna och hade tankar på att flytta någon annanstans. Vi brukar alltid ställa frågan ”Skulle vu vilja bo här?” till varandra när vi är ute och åker i landet och Sollefteå fanns med på listan över tänkbara nya hemorter. Men det gjorde Ystad, Vilhelmina, Arvidsjaur och några andra platser också, berättar Magnus när vi sitter i parets kök i Stockholmshuset på Storgatan i Sollefteå.

– Eftersom vi hade planer på att flytta hade vi skickat in intresseanmälan om lägenheter på några olika ställen som kändes bra och i somras fick vi ett samtal från Solatum.

Just då befann sig paret på Öland och närmare bestämt i husbilen Holger, en Fiat -86 som blivit en del av familjen något år tidigare. Att ta sig upp till Sollefteå på visning någon dag senare var inte att tänka på men två av Renees döttrar bor i stan så de såg till att ordna en livesändning direkt från lägenheten och det var allt som behövdes för att ta ett beslut.

– Vi brukar alltid försöka gå på känsla och allt såg fantastiskt ut så vi tackade ja, åkte hem till Dalarna och packade ihop och ett par månader senare var vi här, berättar Renée som kommer från Stockholm men har bott i Skogsnäs tidigare men flyttade söderut igen för X år sedan.

– Det är klart att det är speciellt att börja om på en ny ort. Även om jag har anknytning hit så var det inte därför vi valde Sollefteå utan vi fastnade för kombinationen av rätt boende och rätt omgivningar. Det blir som det ska helt enkelt, vi gick på känsla och nu är vi väldigt tacksamma över att vi hamnade just här!

Att det är två konstnärer som har flyttat in går inte att ta miste på. Den ljusa lägenhetens resliga väggar är fyllda med tavlor och rummet innanför köket rymmer en ateljé för både målning och tredimensionella konstverk på glas i flera lager.

– Jag har målat sen slutet av 70-talet och Renée fastnade för att skapa konst för drygt fyra år sedan, berättar Magnus som också kommer från Stockholm men har bott i Borlänge sedan -97. 

De träffades för åtta år sedan och delar bland annat intresset för resor, upplevelser och kultur. Som konstnärer har de helt olika stil men båda gillar att blanda tekniker och material utifrån vad som känns rätt för stunden.

– Vi har både ställt ut var för sig och tillsammans så nu är planen att försöka etablera oss inom kulturlivet häromkring. Men det får ta den tid det tar, vi är pensionärer och har inte bråttom med något egentligen. Framför allt njuter vi av att upptäcka omgivningarna, åka upp till Aquarena och simma ibland och vidga våra cirklar lite allt eftersom, säger Renée.

– Det är viktigt att skaffa sig en egen historia på en plats, fyller Magnus i och tillägger att han hade vissa betänkligheter innan flytten.

– Jag hade följt med Renée upp hit några gånger tidigare och trivts bra men det är ju en annan sak att ta steget att flytta. Det gäller ju att bygga upp sin roll i ett nytt sammanhang och det är förstås en utmaning men sedan vi kom på plats så har det blivit så tydligt att det är här jag vill bo.

Nu ser de fram emot en förhoppningsvis snörik vinter och att fortsätta upptäcka vad Sollefteå har att erbjuda. Till sommaren hägrar nya äventyr i husbilen Holger och nån gång i framtiden är siktet inställt på att uppleva lavendelfälten i Frankrike tillsammans.

– Vi är framför allt livskonstnärer och försöker leva ut våra drömmar så mycket som möjligt. En av dem visade sig vara att flytta hit och nu trivs vi fantastiskt bra med att vara Sollefteåbor!


Faktaruta
Namn: Magnus Svensson och Renée Rosengren
Ålder: 66 respektive 58 år
Bor: I Stockholmshuset i Sollefteå
Familj: Magnus har två barn och tre barnbarn.Renée har sju barn varav två bor i Sollefteå och 13 barnbarn.
Gör: Skapar konst och njuter av livet som pensionärer
Gör också: Upptäcker Sollefteå kommun som nyinflyttade
Smultronställe i Sollefteå: Av det vi har hunnit uppleva hittills så gillar vi Hågestaön, Österåsen och att sitta i badtunnan på Hotell Hallstabergets terrass lite extra.








