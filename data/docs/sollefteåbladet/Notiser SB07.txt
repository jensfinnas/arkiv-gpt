Dags att inviga nya GB-skolan
Den stora renoveringen av Gudlav Bilder-skolan är klar, eleverna har flyttat in och funnit sig till rätta och det är dags för nyinvigning. Lördagen den 14 maj är datumet som gäller det hela kör igång klockan 14.00. Under eftermiddagen varvas tal av landshövding Berit Högman, kommunstyrelsens ordförande Johan Andersson och vice ordförande Birgitta Häggkvist med uppträdanden av Jacke Sjödin och Emil Assargård. Det är fri entré till evenemanget och alla som vill är välkomna att dyka upp.

Musikcaféer i Radiosols regi
Tidigare i år har Sollefteås lokalradiostation Radiosol bjudit in till musikcafé vid två tillfällen. För de som missade dem är det läge att boka in söndagen den 15 maj i Junsele eller lördagen den 4 juni i Ramsele. Då är det nämligen dags igen när Radiosol arrangerar sina två sista musikcaféer inom ett projekt som genomförs med stöd från Kulturrådet.

– Det är däremot långt ifrån sista gången vi bjuder in till musikcafé, understryker Mathilda Lindgren från Radiosol och förklarar att konceptet både har varit välbesökt och uppskattat av såväl besökare som lyssnare.

– Därför blir det definitivt fler gånger men då med hjälp av lokal sponsring och samarbeten med lokala aktörer. Caféerna har varit jättetrevliga tillställningar med liveframträdanden, önskelåtar från publiken på och gäster som berättar om olika saker så det ska bli jättekul att bygga vidare på det här framöver!

Vandra i solnedgången
Nu när kvällarna blir allt ljusare och det när som helst börjar bli grönt ute är det hög tid att ge sig ut i markerna. För den som vill komma ut och vandra i Sollefteå-trakten med andra likasinnade kan Friluftsfrämjandet Sollefteås kvällsvandringar vara något att boka in i kalendern.

Den första av fyra planerade vandringar går av stapeln den 12 maj och har Hullstaklippen som mål. En vecka senare, alltså den 19 maj, går kvällsvandringen till toppen av Multråberget. För den som inte kan få nog av bergsturer finns möjlighet att haka på till Lidberget den 2 juni, därefter avslutas programmet med en kvällsvandring till Jan Gullik-torpet den 16 juni.

All information om tider, startplatser och bokning går att hitta via Friluftsfrämjandets hemsida. 

Vallaskolan genomför Operation dagsverke
En återkommande välgörenhetsdag har varit ett återkommande inslag på Vallaskolan fram till pandemin slog till. Nu när läget ser bättre ut är det åter dags för eleverna i årskurserna 8 och 9 att ta sig an Operation dagsverke måndagen den 23 maj.

– Samhället är väldigt individualistiskt idag så syftet med dagen är att inspirera till solidaritet och att göra något för andra. Därför kommer eleverna att ägna dagen åt att utföra enklare sysslor och uppdrag åt personer som behöver hjälp på olika sätt. Tjänsterna kostar 100 kronor som samlas in och oavkortat skänks till välgörenhet, förklarar Madjid Selehian som är lärare på Vallaskolan.

Tanken är att eleverna själva hittar uppdrag att utföra genom sina egna kontaktnät men alla som vill kan kontakta skolan för att få hjälp med exempelvis att kratta, lämna saker till återvinning eller gå ut med hundar. Både privatpersoner och företag är välkomna och det är Madjid som fungerar som kontaktperson.

– Jag finns på mobilnummer 070-191 06 03. Eleverna kommer ha ett speciellt Swish-nummer som uppdragsgivaren kan betala till. Sedan kommer pengarna skänkas till förmån för offren i kriget i Ukraina.
