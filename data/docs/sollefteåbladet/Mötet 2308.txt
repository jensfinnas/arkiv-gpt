Sollefteåbladet möter: Anders Eriksson

Han är van att hänga under ett tungt och motordrivet fordon som roterar fram genom luften men söker kontroll snarare än adrenalin. Han reser land och rike runt, numera mer för sitt ”vanliga” jobb än för att showa på skoter. Den här gången möter Sollefteåbladet skoterhopparen Anders Eriksson.

Den som har stått i liftkön i Hallstabacken de senaste åren kan ibland ha fått se en skoter eller två flyga genom luften strax bakom dalstationen. Ombord på fordonet sitter - eller hänger för den delen - förmodligen Anders som alltid har gillat att hoppa.

– När jag var mindre hoppade jag med allt från snowboard och cykel till Snowracer, jag hoppade med allt man kan åka på. När det kom in skotrar i bilden var det naturligt att börja hoppa med dem också, berättar han tillägger att det inte handlade om några stora hopp från början. 

– Det där växte fram allt eftersom och så småningom testade jag att köra ramp. Det öppnade upp en hel värld av olika trick och blev verkligen min grej.

Det i sin tur ledde så småningom till en karriär inom Freestyle där Anders turnerade runt om i världen och gjorde shower på skoter. Han och hans kollegor har både kört otaliga evenemang i Sverige men även länder som Frankrike, Ungern, Finland, Norge och Ryssland.

– Jag körde min första show 2005 och när han körde som mest mellan 2010 och 2014 var alla helger under ett antal månader varje år fullbokade.

– Vi hade otroligt kul men det är också en slitig bransch, Själva showerna är bara några procent av jobbet, resten är massor av logistik och administration.

Efter att ha bott i Gällivare under många år bestämde han sig för att flytta hem till Sollefteå 2013 och köpte ett hus precis nedanför Hallstabacken. En rejäl krasch i början 2014 med många brutna ben och en punkterad lunga som resultat satte dock för hoppandet men istället ägnade han många timmar åt att bygga en egen ramp för tärning på hemmaplan.

– Jag har inte kraschat mer än kanske nio gånger men sju av de gångarna har slutat på sjukhus. Det tog ett bra tag att läka ihop och det dröjde till 2016 innan jag började köra igen, förklarar han och tillägger att han sedan dess har dragit ner på showandet till förmån för ett mer vanligt jobb.

– Numera väljer jag bara roliga gig och kör för att det är kul. Jag brukar hoppa en del med kompisar här hemma och gör nån show ibland. Samtidigt reser jag fortfarande runt i världen men nu är det mest i mitt andra jobb där jag hyr ut mig själv som konsult inom gruvindustrin och jobbar med service och reparationer av kvarnar.

När Sollefteåbladet hälsar på har han precis kommit hem från ett uppdrag i Mexico men har inget emot att riva av några trick i rampen. Det sista av snön är precis på väg att smälta bort men skoteråkning av den typ som Anders håller på med går lika bra att göra på barmark. Efter en snabb tankning och uppblåsning av den stora landningskudden är det dags att flyga. 

– Om landningen hade haft en kudde när jag kraschade 2014 hade det inte alls gått så illa som det gjorde. Säkerheten har förbättrats mycket de senaste åren, konstaterar han och tillägger att det självklart finns risker i branschen.

– Nån gång kommer man ju krascha, det är oundvikligt. Man får räkna med skador men vi som håller på med den här typen av extrema sporter är väldigt kalkylerande. Många tror att vi är fullständigt galna och kan utsätta oss för vilka risker som helst men det är snarare tvärt om, vi vet precis vad vi gör. När jag hoppar har jag full kontroll men skulle däremot aldrig våga testa exempelvis fallskärmshoppning som för mig känns helt livsfarligt.

Standardmåtten för ramperna Anders hoppar från är tre meter höga och har en lutning på 55(grader). Från själva uthoppet till landningens början är 21 meter och när han är som högst upp i luften är det mellan 10 meter till marken.

– Jag brukar jämföra det med att sitta på kanten till en 10-meters trampolin men vattnet är betong. 

Trots det utför han alltså regelbundet hopp som innebär volter, vändningar och att han släpper skotern helt och hållet i luften. 

– Mycket sitter i muskelminnet och man vänjer sig vid höjden. Det kan låta märkligt men det blir en vardag av det också, det mesta blir ju lätt när man kan det!


Faktaruta:

Namn: Anders Eriksson
Ålder: 37 år
Familj: Sambon Annelie och hunden Lycka
Bor: Vid Hallstabergets fot
Gör: Hoppar med skoter
Gör också: Jobbar som mekanisk konsult inom gruvindustrin
Antal hopp: Mellan 20-25 000
Längsta hoppet: Ca. 55-60 meter
Största bakotvolten: 33 meter från ramp till landning, 15 meter högt
Gillar med Sollefteå: Att allt man behöver finns precis i närheten
