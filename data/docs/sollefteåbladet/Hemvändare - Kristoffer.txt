Från storstadsliv till närheten på landet 

När Kristoffer Lind och Jennifer Ahlbom träffades i Stockholm var det storstadsliv som gällde ingen av dem hade en tanke på att flytta hemåt, varken till Järna eller Sollefteå. Den inställningen förändrades dock när familjen började växa och efter en omväg via ett oxstall i Nykvarn och ett hotell i Borgafjäll gick flyttlasset till ett lantligt hus i Forsmo.

– Jag var nog mer positivt inställd till Sollefteå än vad Kristoffer var när vi bodde i Stockholm. Vi brukade alltid åka upp för att fira jul och nyår här och redan då gillade jag stämningen här på vintern, berättar Jennifer som själv är uppväxt i Järna.

– Visst tyckte jag att det var kul att komma upp ibland men jag hade inga planer på att nånsin lämna Stockholm. Jag ser definitivt på Sollefteå med andra ögon nu än jag gjorde när jag flyttade härifrån, konstaterar Kristoffer.

– Dels har det säkert att göra med att vi är småbarnsföräldrar nu. Att förskolan funkar bra och det finns gott om aktiviteter för barnen att testa utan långa köer och så vidare är fantastiskt. Men det finns även en framåtanda som saknades tidigare och det smittar av sig på stämningen i kommunen.

Beslutet att lämna Stockholm fattades då Jennifer blev gravid med Sigge som idag är 5 år. Tanken på småbarnsliv i storstad lockade inte så flytten var ett faktum.

– Först flyttade vi till Nykvarn där vi bodde i - och renoverade - ett oxstall från 1700-talet. Ett drömprojekt på många sätt men under en semester i Borgafjäll dök ett annat drömerbjudande upp och vi tog över driften av hotellet i byn, berättar Jennifer.

– Det blev ett ganska kort inhopp och av olika anledningar återvände vi till Stockholm. Då var jag gravid med Heddy som föddes i november 2020. Även om vi hade haft tankar på en flytt till Sollefteå innan så vad det då vi bestämde oss och började leta jobb och hus här uppe.

När Jennifer fick jobb som fritidsledare på Ungdomsenheten och det dök upp ett hus till uthyrning i Forsmoby föll allt på plats. Kristoffer som tidigare hade jobbat som säljare tog chansen att börja plugga och hoppade på en utbildning till projektledare inom solenergi, en utbildning han för övrigt är klar med i juni.

– Energi är ju en stabil bransch här men solceller är fortfarande större söderut. Nu verkar det lossna här också så det känns som rätt tid att hoppa på det tåget, konstaterar han.

– Känslan är också att mottagandet av hemvändare och nyinflyttade är så bra nu. Det går lätt att lära känna folk och föreningslivet tar emot med öppna armar.

Sigge gjorde nyligen kvarterfotbollsdebut på Risön med Forsmohjältarna och även han har positiva saker att säga om sin nya hemkommun.

– Jag tycker att allt är bra här. Allt utom en gång då det var slut på glass men det gick bra ändå.

Även om det är drygt en mil från Forsmo till Sollefteå lyfter paret fram närheten som en av de största fördelarna med sitt nya liv.

– Det handlar inte bara om avstånd utan lika mycket om att träffa folk man känner i kön i affären och att det är lätt att komma i kontakt med föreningar, företag, kommunen och så vidare. Det är närheten och gemenskapen som gör att vi trivs så bra!

Faktaruta - Familjen Ahlbom-Lind

Kristoffer Lind, pluggar till projektledare inom solenergi, klar i juni.
Jennifer Ahlbom, fritidsledare på Ungdomsenheten
Sigge, 5 år
Heddy, 1,5 år
Ricky, omplacerad yorkshireterrier
Stickan cockerspaniel 
