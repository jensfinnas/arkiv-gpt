Konstträning för kreativ utveckling

Det är inte bara inom idrott man kan träna för att bli bättre, det är ju minst lika viktigt inom exempelvis konst. Så resonerade Ramsele konst- & hantverksförening som startade konstträningar för ungdomar för några år sedan.

Det hela började med att Jessica Brorsson, medlem och styrelseledamot i Ramsele konst- & hantverksförening, tog med sin konstintresserade dotter Lovis till en studiecirkel för några år sedan.

– Hon tyckte det var kul och när vi pratade om att vi pratade om att göra det till en mer regelbunden grej kom vi på idén om konstträningar. Det finns ju mycket för idrottsintresserade ungdomar att göra men inte lika mycket om man inte råkar gilla idrott så vår tanke var att bidra med något för att fylla den luckan, förklarar hon.

Fler konstintresserade ungdomar anslöt och med hjälp av projektpengar från Leader Höga Kusten inreddes två rum i Ramseles hantverkshus för den nybildade ungdomssektionen, ett för keramik och ett för målning. 

– Vi han arrangera ett par workshops innan pandemin satte stopp för verksamheten. Då körde vi digitala kurser hemifrån istället men nu är vi igång på plats igen. Nu kör vi blandade åldrar och under hösten har vi gått en akvarellkurs online tillsammans.

– Föreningen har funnits i över 30 år och i våra stadgar står det bland annat att vi ska förmedla traditioner och tekniker till ungdomar. Därför passade den här satsningen perfekt in i vår verksamhet, säger Mari Runesson som är ordförande i konst- och hantverksföreningen.

– Det är så häftigt att göra saker tillsammans över generationerna, vi utbyter både erfarenheter och teknikkunskaper. I och med att vi blandar gårdagens tekniker med nya digitala verktyg så finns det mycket vi kan lära av varandra.

– Vi har bland annat jobbat med animering, illustrationer och att överföra konst från papper til dator, berättar Lovis Brorsson som gillar att utveckla sitt konstintresse och lära sig nya saker tillsammans med de andra föreningen.

– I år har vi haft kommunens årsstöd för kulturföreningarna och hoppas på att fortsätta ha det under 2023 också så vi kan utveckla vår verksamhet ännu mer. Bland annat håller vi på att kolla på vilken som ska bli nästa kurs till konstträningarna. Vi brukar träna på onsdagar och om man är intresserad av att vara med på är det enklast att kontakta Ramsele konst- & hantverksförening för mer information!

Bildtext: Beror på bilden

Foto: Jessica Brorsson
