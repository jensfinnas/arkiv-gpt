Svevia etablerar sig i Sollefteå

Lagom till att halkan brukar göra entré på vägarna startar Svevia upp ett kontor i Sollefteå. Huvudanledningen är att företaget har avtal med Trafikverket om vägunderhåll i kommunen men platschef Mattias Modin och hans kollegor står redo att ta sig an andra uppdrag också.

Svevia är ett bolag som är helägt av svenska staten och verkar inom områden som väg- och brobyggen, underhåll av vägar och annat som har med infrastruktur att göra. Vägdrift står för den största delen av verksamheten och det är även det som Svevia kommer att ägna sig åt i Sollefteå.

– Tidigare i år vann Svevia Trafikverkets upphandling av vägunderhåll i Sollefteå kommun. Vårt avtal började gälla den första september och i samband med det etablerade vi vårt kontor på Skärvsta, förklarar Mattias som tillsammans med sina fyra kollegor kommer att ansvara för Trafikverkets vägar i kommunen.

– Vi har hand om driften av alla statliga vägar och kommer exempelvis att sköta halkbekämpning och snöröjning vintertid. Under sommarhalvåret jobbar vi bland annat med skyltning, vägräcken, diken och mindre vägskador. Trafikverket är vår största kund men vi åtar oss även jobb från företag och privatpersoner i området.

Till sin hjälp har Svevia underentreprenörer genom VTG som kommer att utföra själva underhållet.

– Svevia har inga egna maskiner utan vi sköter planering, samordning och inventering av våra vägar för att kunna hålla så hög säkerhet och framkomlighet som möjligt. Därför har vi exempelvis ”vägXbilar” ute varje dag som trafikerar alla våra vägar under en 14-dagarsperiod.

Avtalet med Trafikverket reglerar i vilken ordning de olika vägarna i kommunen ska prioriteras och vid vilka förhållanden olika åtgärder ska utföras. 

– Vi tar över jouren från entreprenören som hade avtalet tidigare från och med oktober, alltså ungefär lagom till hösthalkan börjar dyka upp, säger Mattias som bor i Resele och precis har börjat jobba för Svevia efter många år inom Örnfrakt.

– Det har blivit många mil längs vägarna så jag vet precis hur viktigt det är med framkomligheten för att vardagen ska flyta på. Tidigare har jag kört runt 7000 mil om året så det ska bli skönt att ha lite närmare till jobbet!

Han passar även på att tipsa om vad fastighetsägare kan göra för att underlätta inför vinterns snöröjning.

– Ta ett varv och kolla om postlådor, brunnar och annat som försvinner under snön behöver märkas ut på nytt, det sparar både egendom och maskiner.

Bildtext: Beror på bilden
