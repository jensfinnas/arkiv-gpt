Vackra vyer från Hundforsberget

Nu när det drar ihop sig mot höst och skogarna växlar färg är det läge att ge sig ut på utflykt. Ett tips för den som är sugen på vidsträckta vyer är en tur till Hundforsberget i Resele.

Hundforsberget ligger på södra sidan om Ångermanälven mellan Resele och Näsåker. När Sollefteåbladet gjorde sin expedition till berget åkte vi grusvägen på södra sidan om älven från Sollefteå och svängde av åt vänster strax efter Holme enligt tydliga skyltar mot Hundforsberget. 

Ett annat alternativ för den som hellre kör slät asfaltsväg är att åka till Näsåker och korsa älven där - kanske efter ett stopp vid Nämforsens hällristningar som också är klart sevärda - och ta vänster på andra sidan för att komma till samma avfart. 

Efter ett par kilometer upp längs vägen finns ytterligare en skylt som pekar mot en stig som leder in i skogen på höger sida om vägen. Där är det läge att parkera på lämpligt ställe och fortsätta till fots. Efter cirka 400 meter upp längs den relativt lättpromenerade stigen öppnar sig en helt makalös vy ner längs Ångermanälven och Ådalen. 

På den lilla öppna ytan finns ett nybyggt vindskydd med bänkar och bord plus en eldstad. Vindskyddet är designat av elever från Sollefteå Gymnasium och byggt med hjälp av ideella krafter. 

Inne i vindskyddet finns skyltar med information om platsens historia och en QR-kod som leder till en inspelad historia om livet för de som bodde i området i slutet av 1800-talet. Hundforsberget är nämligen en av tio platser som ingår i Broarna runt i Resele - En resa i tid och rum. 

Broarna runt är en 12 kilometer lång led som går att vandra, cykla eller till större delen köra med bil där varje plats är sammankopplad med en historia som finns att lyssna på via QR-koder. Startpunkten för leden är hos Resele Lanthandel men det går förstås lika bra att uppleva de respektive platserna utan att ta sig an hela leden också.

Vi kan varmt rekommendera en tur till Hundforsberget i höst. En kopp termoskaffe i kombinationen med utsikten över nejderna inspirerade dessutom till att utforska fler vandringsleder och utsiktsplatser i området. Tips och vägbeskrivningar till fler naturupplevelser i Sollefteå kommun finns bland annat på naturkartan.se/solleftea.

Bildtext: Hundforsberget mellan Resele och Näsåker bjuder på en mäktig utsikt över Ångermanälven och Ådalen.



