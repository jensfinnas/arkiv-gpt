Kramforsbladet testar Padel

I denna reportageserie testar Kramforsbladet en aktivitet, idrott, yrke eller egentligen vad som helst som vi tycker verkar roligt och den här gången testar vi sporten padel. 

Vi på Kramforsbladet åkte till Padelrinken i Nyland för att testa padel. Denna racketsport som har funnits sedan 2012 i Sverige, men det är nu senaste året som det har poppat upp padelbanor lite här och var i vår kommun.
Efter en genomgång med Josip Pavic, en av initiativtagarna till Padelrinken, körde vi raskt igång att svinga våra racket. Tempot trappades ganska snabbt upp och vi lyckades få till flera fina bollar, med bra spel. Även om vi kanske inte hade stenkoll på reglerna så fick vi över bollen åtminstone.
Jag satte mig ner och pratade lite med Josip medan mina kollegor började räkna poäng.
– Största styrkan i den här hallen är takhöjden. Man ska ha 8 meter, här är det 14 meter.  Viktigaste slaget är lobben för att vinna nätet och kunna vinna poäng och där är takhöjden avgörande. 
Det börjar hetta till inne på banan där mina kollegor börjar ta av sig tjocktröjorna. Bollen flyger fram och tillbaka över banan i full fart.
– Den största fördelen med padel är att det är så lätt att komma igång. Det går relativt fort att avancera, bara efter en timme på banan har man gjort framsteg. Det är definitivt något för alla, konstaterar Josip.

För att kunna spela padel behöver man ladda ner appen Playtomic för att boka en bana, där ser man även om det finns kurser eller tävlingar planerat. Padelracket går att hyra på plats med hjälp av Swish. När man har bokat via appen får man en kod att slå in vid ingången, lamporna tänds 10 minuter innan bokning och släcks automatiskt 10 minuter efter. Detta system gör att det inte blir spring inne på hallen mellan bokningarna. Padel spelas vanligtvis två mot två, men det finns även en singelbana på Padelrinken. 

När jag pratat klart med Josip hoppar även jag in på banan och provar att spela. Även om de andra kört på en bra stund går det snabbt att komma in i spelet. Framför allt så är det väldigt roligt! Jag har personligen aldrig spelat någon racketsport, men padel känns definitivt som något jag kan lära mig. Jag lyckades ju träffa bollen flera gånger! 

Sammanfattningsvis får padel tummen upp av mig och mina kollegor och vi rekommenderar alla att testa. 

