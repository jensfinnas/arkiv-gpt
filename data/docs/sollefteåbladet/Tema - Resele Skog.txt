Ett skogsföretag med hjärtat i Resele

Resele Skog har haft en stadig utveckling sedan starten i mitten på 80-talet. Den senaste milstolpen som bockades av var invigningen av företagets nybyggda lokaler, självklart placerade centralt i Resele.
– Det är en ynnest att få spendera sina arbetsdagar i den här miljön, konstaterar Krister Strandlund som driver Resele Skog tillsammans med sin bror Erik Strandlund.

Det hela började med att tre bönder gick ihop och köpte en skördare tillsammans. En av dem var bröderna Strandlunds pappa Karl-Erik som var med och fällde de första träden 1986.

– Då var det mer av ett sidoprojekt till jordbruket men i början av 90-talet började pappa och hans kompanjon Petter Olsson satsa mer på skogsjobben, berättar Krister som jobbade som elektriker på den tiden. 

– Jag insåg att det var roligare med skog så jag började jobba åt det som då hette S/O Skogstjänst. 1997 bildade vi Resele Skog och sedan dess har vi ökat både på maskinsidan och i antal anställda.

Kärnan i verksamheten är skogstjänster och företaget har tre maskingrupper, d.v.s. skördare och skotare. De bemannas i 2-skift av en styrka på 12 maskinförare. Utöver det erbjuder Resele Skog även andra tjänster inom entreprenad och maskintransporter.

– Totalt är vi 16 som jobbar i företaget och vårt upptagningsområde sträcker sig från de västra delarna av Sollefteå kommun och delar av Örnsköldsviks kommun, säger Erik Strandlund som kom in företaget 2008.

– På skogssidan producerar vi motsvarande cirka 25 fullastade timmerbilar om dagen till industrin här i området, exempelvis SCA:s sågverk i Bollstabruk.

SCA är företagets största kund och står för ungefär två tredjedelar av uppdragen. Den sista tredjedelen kommer från Holmen som också är en viktig uppdragsgivare.

– Samarbetet med våra kunder och andra lokala aktörer som vi jobbar tillsammans med fungerar otroligt bra. Det tillsammans med engagerade och pålitliga anställda är grunden till att vi har haft en så positiv utveckling under alla år, konstaterar Erik.

Härom året bockades en efterlängtad milstolpe av när de invigde sina nybyggda lokaler i Strandbacken. Med bland annat kontor, konferensrum, altan med utsikt över en mångfaldspark i miniatyr är det nya högkvarteret ett stort steg upp i arbetsmiljö. Den rejäla verkstaden där det bland annat finns möjlighet att pressa egen hydraulslang innebär också många fördelar.

– Tidigare höll vi till på Eriks gård och skruvade i maskinerna utomhus så det var verkligen en välbehövlig satsning, förklarar Krister.

– För oss har det alltid varit självklart företaget ska finnas här i Resele. Med nya lokaler och en stark skogsbransch ser vi bra möjligheter att fortsätta utveckla Resele Skog i samma positiva riktning länge!

Biltext: Krister och Erik Strandlund driver Resele Skog, ett företag med hjärtat i Resele. Duon är dessutom nominerad till årets Stjärnkväll i kategorin Årets företagare.
