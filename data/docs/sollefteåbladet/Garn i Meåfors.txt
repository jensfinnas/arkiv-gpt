Gott om garn i Meåfors

Sedan 2014 kombinerar Inger Jacobsson livet som mjölkbonde med att driva garnbutiken IJs Design i Meåfors, en butik som numera är en träffpunkt för både äldre och yngre stickare.

Handarbete har alltid varit ett stort intresse för Inger som efter att ha jobbat både med datorer och som distansanställd åt hantverksföretaget Almedals sadlade om till mjölkbonde för cirka 20 år sedan.

– Utöver stickning så spinner jag eget garn och har även hållit på med färgning, men numera ärdet framför allt butiken och att sticka på uppdrag åt andra som gäller, berättar hon och fortsätter:

– Jag började bygga upp butiken som en utveckling av min hobby. Det har tagit några år men nu känner jag att jag är klar.

I butiken som ligger på samma går som jordbruket finns ett enormt utbud av garn i alla möjliga färger och former.

– Endast kvalitetsgarner, ingen syntet utan bara ull, alpacka, merino, lama och så vidare, understryker Inger och berättar att hon bland annat är en av två utvalda butiker i Sverige som är återförsäljare åt norska Hillesvåg.

– Det är väldigt svårt att få sälja deras produkter men jag vill att mina kunder ska ha mycket att välja på. Antingen satsar man eller så kan man låta bli, jag vill inte göra nåt mellanting.

Butiken är öppen på onsdag- och fredagskvällar och på lördagar, eller på andra tider om man hör av sig innan.

– Utöver försäljning så brukar jag anorna kurser och stickträffar här i butiken. Jag märker att allt fler yngre provar på stickning och är intresserade av att lära sig hantverk. Som flest har vi varit 18 stickare på en träff och det är extra kul när vi får möjlighet att lära upp yngre förmågor, konstaterar Inger.

– Stickning är inte bara ett hantverk, det är både ett sätt att koppla av och ett sätt att umgås, och det är aldrig för sent att lära sig1


Bildtext: I Meåfors kan man både lära sig sticka och fynda kvalitetsgarner hos IJs Design.
