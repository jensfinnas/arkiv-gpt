Företagande kusiner gallrar och hugger

Redan som barn brukade kusinerna Fredrik och Anders Åkerlund spåna på idéer och tänka ut planer för framtiden. För några år sedan stod stjärnorna rätt och de fick läge att starta företag tillsammans. Sedan dess driver de företaget F.A.S.T Logging Resele AB.

Som namnet antyder verkar F.A.S.T Logging i skogsbranschen, framför allt inom gallring. Fredrik blev egenföretagare 2012 och började sin skogliga bana redan då.

– Det funkade bra att köra själv men 2019 insåg jag att det var svårt att hinna med allt på egen hand. Då ringde jag upp Anders för att höra om han ville köra igång något tillsammans, berättar Fredrik.

– Det samtalet kom väldigt lägligt, jag hade kört skogsmaskin åt ett företag i ett par år men de hade bestämt sig för att avveckla så tjänsten jag hade skulle försvinna, tillägger Anders.

Precis i samma veva dök det upp en komplett skogsmaskingrupp till försäljning, den sista komponenten som behövdes för att kusinerna skulle ta steget och starta F.A.S.T Logging.

– Allt föll på plats och vi kunde i princip börja köra för Holmen över en natt. Sedan dess är Holmen vår huvudkund och en jättebra samarbetspartner, säger Fredrik och berättar att utvecklingen har gått snabbt framåt sedan starten.

– I början var det bara jag och Anders men efter något år insåg vi att det fanns möjlighet att utöka ännu mer. Då investerade vi i fler maskiner och nu har vi tre grupper som går i tvåskift plus att vi gör mycket manuell huggning.

Totalt jobbar tio personer i företaget på helårsbasis plus ett antal inhoppare under högsäsongen. Utöver gallring är manuell huggning en viktig del av verksamheten och en nisch som F.A.S.T Logging är en av de större aktörerna inom i området. Bland uppdragsgivarna finns skogsbolag som SCA och Holmen men även andra aktörer inom allt från elbolag till myndigheter.

– Vi gör bland annat jobb åt Skogsstyrelsen, exempelvis tar vi hand om naturreservat, jobbar md stängsling och naturskötsel. Det är förstås mest manuella jobb under sommartid men vi har uppdrag året om, under vintrarna förbereder vi bland annat för elnätsutbyggnader, förklarar Anders.

Även om företaget har växt mycket sedan starten är planen att bli ännu fler, särskilt på den manuella sidan.

– Det finns hur mycket jobb som helst! Det viktiga för oss är att hitta rätt person, gärna någon som har lite koll på branschen sedan innan men ambition och vilja är det viktigaste. Vi har rutinerade medarbetare som kan dela med sig av sin kompetens, avslutar Fredrik.


Bildtext: Anton Eriksson skotar på Lag Aspeå, och Anders Åkerlund och Fredrik Åkerlund på F.A.S.T Logging har fullt upp med jobb i de Ångermanländska skogarna.


