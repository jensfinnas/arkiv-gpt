BizMaker och High Coast Invest går ihop

Ledande politiker i Västernorrland har ställt sig bakom skapandet och finansieringen av en gemensam länsorganisation för företagsfrämjande. Målet är att stärka det regionala tillväxtfrämjande arbetet i Västernorrland. 

Beslutet om en gemensam organisation för företagsfrämjande har sin utgångspunkt i den regionala utvecklingsstrategin och prioriteringen om att utveckla ett sammanhållet finansierings-, företags- och innovationsstödsystem.

– Regionala samverkansrådets beslut är ett historiskt modigt beslut för att skapa en stabil, långsiktig stödstruktur för företagsfrämjande i Västernorrland. Ett tillgängligt företagsfrämjande som tar vara på alla människors företagsamhet och innovationskraft är en viktig konkurrensfördel, säger Glenn Nordlund (S), ordförande i Regionala samverkansrådet. 

Förslaget är en organisation som består av tre affärsområden; inkubator, science park och etableringsfrämjande. Det omfattar de verksamheter som idag bedrivs inom BizMaker och High Coast Invest. 

Varumärket BizMaker kommer att användas för inkubatorn och Science parken medan High Coast Invest används för för etableringsfrämjandet. Den operativa verksamheten kommer att skötas av ett aktiebolag som ägs och styrs av en förening där samtliga kommuner och regionen genom medlemskap kommer att ha inflytande över styrningen av verksamheten.

– Det är ett imponerande ställningstagande att man väljer att genomföra en sådan här långsiktig satsning för hela Västernorrlands fortsatta tillväxt och innovationskraft. Det är unikt i Sverige och kommer bidra till positioneringen av Västernorrland i Sverige och världen. Vi är positiva till fusionen och ser tydliga synergier och mervärden som kan skapas utifrån våra två organisationers kompetens och erbjudande, säger Matts Nyman, vd BizMaker. 

– Tillsammans kan vi använda resurser och kompetens mer effektivt, samtidigt som vi bygger en gedigen grund för tillväxt genom utveckling av startups, befintligt näringsliv, offentliga organisationer och genom service till globala företag. Vi är glada över att dessa näringslivsfrågor prioriteras långsiktigt och ser fram emot att vara en del av den nya organisationen, säger Mikael Aamisepp, verksamhetschef, High Coast Invest. 

Nästa steg är att alla kommuner och regionen ska fatta beslut om finansiering och inrättande av den nya organisationen. Under våren ska bolagsstämmor hållas och i augusti 2023 väntas organisationen träda i kraft. 

