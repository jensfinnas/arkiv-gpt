Tess driver en salong med finess I Långsele

Efter en tids mammaledighet bestämde sig Therese ”Tess” Nastase att sadla om från jobbet som undersköterska och starta skönhetssalong. Sedan i våras driver hon företaget Finesse by Tess i det som tidigare var vårdcentralen på Erstavägen 9 i Långsele.

– Att starta eget gick snabbt från idé till handling, mycket tack vare min man som både peppade mig att satsa på min dröm, berättar Therese som numera är en av flera företagare som håller till på Årstavägen 9.

– Det är idealiskt att hålla till här, som egenföretagare är det perfekt att ha andra att bolla idéer med i närheten.

I salongen erbjuder hon allt från helkroppsmassage till vaxning, browlift, lashlift och andra behandlingar för ögonfransar- och bryn. Hon utför även hot stone-massage och planen är att utöka med fler behandlingar inom den närmsta tiden.

– Jag har gått många utbildningar och kommer snart gå fler, bland annat henna brows vilket är en slags semipermanent variant av ögonbrynstatuering. Jag satsar på att ha ett brett utbud så att det ska finnas mycket att välja mellan här i Långsele, förklarar hon.

Hon har nischat in sig på att erbjuda flexibla behandlingstider, en service hon sett ett behov av i sitt tidigare jobb som undersköterska.

– När man jobbar timmar eller skift kan det vara svårt att hitta luckor för att ta hand om sig själv, därför försöker jag vara tillgänglig med kort varsel och på kvällar. Många kunder säger att dom kommer på behandlingar lika mycket för att få en stund helt för sig själva som för de rent estetiska effekterna.

Att hjälpa sina kunder att må bra är viktigt för Therese och hon är noga med att hålla en avslappnad och lugn atmosfär i salongen.

– Det ska inte vara så tillsnofsat, hit ska man kunna komma som man är och njuta av lite egentid i vardagen!

Bildtext: Sedan i våras driver Therese Nastase salongen Finesse by Tess på Erstävagen 9 där hon erbjuder allt från massage till skönhetsbehandlingar.






