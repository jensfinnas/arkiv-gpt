En kulturskola med extra allt

1999 utvecklades det som tidigare var Sollefteås kommunala musikskola till Kulturskolan, en verksamhet som idag innefattar kultur i alla möjliga former runt om i hela kommunen. Sedan 2018 är Kulturskolan dessutom avgiftsfri och antalet barn och unga som deltar i aktiviteterna ökar för varje år.

Kravet för att räknas som kulturskola är att verksamheten inriktar sig mot tre grenar inom kulturen, en nivå som Sollefteås kulturskola passerar med råge.

– Idag ryms det aktiviteter inom film, bild, teater, musik och dans hos oss plus att varje område har massor av olika förgreningar i sig. Hos oss kan man hålla på med allt från leranimationer, kör och akrobatik till att jobba med podcast och musikvideos, säger Marie Sundelin som är kommunens kulturchef.

– I och med att vi både finns på Hullsta Gård och ute i alla skolor och på fritidsgårdar runt om i kommunen möter vi väldigt många barn och ungdomar. Bara körverksamheten innefattar ett 70-tal personer och dans i olika former lockar drygt 300. Vi har runt 250 instrumentelever, ett 30-tal som håller på med bild och film plus att teatern har ökat till runt 40 personer, summerar Annelie Eriksson som är verksamhetsledare för Kulturskolan.

Grunden i verksamheten är dels års- och kortkurser inom olika kulturområden. Undervisningen sker både på skoltid och och på fritiden. Under året besöker Kulturskolan dessutom alla kommunens klasser i årskurs två i samband med något som kallas Kulturskoletåget.

– Då spenderar vi fem veckor åt gången i de olika klasserna som bland annat får prova på att sjunga i kör, skapa musik, dramatisera, dansa och göra filmer. Det har varit väldigt uppskattat bland både barn och pedagoger plus att det inspirerar fler att fortsätta utveckla sina kreativa sidor!

Utöver de mer regelbundna inslagen anordnar Kulturskolan även flera föreställningar, bland annat den årliga Dansens Dag, en återkommande vårkonsert, en filmfestival och en julkarneval. Under våren finns dessutom planer på en byturné med konserter i Näsåker, Junsele och Ramsele.

– I och med att vi har våra lokaler där så har vi ett nära samarbete med Hullsta Gård och vi samverkar ofta med kommunens ungdomsenhet, exempelvis när det är Öppen scen på Hullsta Café Ung, säger Annelie.

– Kultur stärker barnen! Vårt mål är att skapa en mötesplats där alla barn och ungdomar i kommunen kan få utlopp för sin kreativitet, uppleva kultur och utveckla sitt eget skapande utifrån sina individuella förutsättningar och förmågor.

Bildtext: Större delen av Kulturskolans lärare samlade för en fotografering som utvecklades till en improviserad version av Abbas Mamma mia. Det enda som saknades var dansare men danslärarna var ute på uppdrag i de västra delarna av kommunen. 

