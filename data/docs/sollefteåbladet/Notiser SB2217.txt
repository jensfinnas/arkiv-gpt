Släktforskarkändis föreläser i Sollefteå
Den 13 december bjuder Sollefteå Släktforskarförening in till en spännande föreläsning om DNA-släktforskning. Det är ingen mindre än Peter Sjölund, Härnösandsbon som blev rikskänd då han med hjälp av DNA-teknik löste dubbelmordet i Linköping, som kommer till Missionskyrkans lokaler för att berätta om sitt livs passion.

Peter brinner för att göra den komplicerade DNA-tekniken tillgänglig på ett enkelt sätt och kommer dela med sig av sina kunskaper och erfarenheter under eftermiddagen. Föreläsningen är öppen för alla och man behöver inte vara insatt i släktforskning sedan innan för att hänga med.

Föreläsningen kostar 50 kronor, kör igång klockan 14.00 och håller på i drygt två timmar. Då antalet platser är begränsat rekommenderar Sollefteå Släktforskarförening att man kommer i god tid då det är först till kvarn som gäller.

Foto: Magnus Liam Karlsson

Sollefteå går mot strömmen
Bostadsmarkaden backar i landet, bland annat har villapriserna sjunkit med i snitt 5% i Sverige och i Stockholm är siffran 10% nedåt. Här i Sollefteå kommun ser det dock helt annorlunda ut, villapriserna har stigit hela 23% under de senaste 12 månaderna enligt statistik från Fastighetsbyrån Höga Kusten. Ökningen här störst i hela landet vilket bland annat uppmärksammades av Dagens Nyheter i mitten av november.

– De stora etableringarna som pågår och ett ökat intresse för att byta storstadsliv mot mer naturnära boende påverkar säkert efterfrågan på villor häromkring, säger Sara Jeanson, mäklare på Fastighetsbyråns Sollefteåkontor.

– VI får många förfrågningar från både blivande hemvändare och personer utan tidigare koppling till Sollefteå plus att många även är intresserade av att byta bostad inom kommunen. 

Årets kundmagnet finns i Ramsele
I början av november stod det klart att Ica Nära Ramsele är Årets kundmagnet i konkurrens bland 600 andra Ica Nära-butiker runt om i landet. Det är alla Ica Nära-butiker som tillsammans röstar fram vinnaren och i motiveringen nämndes bland annat butikens ständiga arbete med förbättringar, evenemang och närvaro i sociala medier.

Ett stort och välförtjänt grattis önskar vi från Sollefteåbladet! 




