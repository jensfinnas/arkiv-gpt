Sollefteåbladet möter: Niklas Nordén

Flytten från Stockholm till Sollefteå för 13 år sedan ledde inte bara till drömhuset, närheten till Hallstabacken och en femte årstid, den tog honom även till en roll som chef för en organisation med runt 1800 medarbetare. I det här numret möter Sollefteåbladet Niklas Nordén, nybliven kommunchef med siktet inställt på en framtid med positiva utmaningar.

– På många sätt befinner vi oss i lugnet före stormen just nu. Med ett helt nytt regementsområde och en möjlig etablering i Hamre under samma period kommer exempelvis byggandet i kommunen att explodera inom några år, konstaterar Niklas som förutspår att det kan bli en omtumlande process.
 
– Sett ur det perspektivet är målsättningen om att vi ska bli 23 000 invånare till 2035 inte alls orealistisk. Det i sin tur är viktiga pusselbitar för frågor som rör allt från sjukhuset och skolor till persontrafik på järnvägen.
 
Mycket pekar på en ljus framtid med andra ord. Riktigt så såg det dock inte ut när Niklas och hans familj bestämde sig för att lämna Stockholm och flytta uppåt. 
 
– Min fru Anne kommer härifrån, själv är jag född i Stockholm men växte upp i Östersund innan jag flyttade ner igen efter ekonomistudier i Umeå. Efter att vi fick vårt första barn började vi längta efter en enklare vardag och landade i att Sollefteå var det bästa alternativet för oss, berättar han.
 
– Väl här jobbade jag först ett par år hos Nordén Hydraulik som är Annes familjs företag innan jag fick ett uppdrag som enhetschef för kommunens ekonomiavdelning. Det här var 2012 och kommunen gjorde med nöd och näppe plus/minus-resultat under några år så det var helt klart en utmanande tid.
 
Ytterligare ett par år senare blev Niklas ekonomichef för hela kommunen och har sedan dess varit med och tagit organisationen genom bland annat flyktingkrisen 2015, klättringen på rankingen över företagsklimat, pandemin och arbetet bakom Försvarsmaktens återetablering.
 
– Det går verkligen att prata om Sollefteå före och efter beskedet om att Försvarsmakten kommer tillbaka. Den framtidstro det förde med sig har har gjort enorm skillnad redan innan själva bygget av det nya regementet ens har börjat.
 
Våren 2021 hoppade han in som vikarierande kommunchef och för ungefär en månad sedan övergick den till en formell tjänst som kommundirektör för Sollefteå kommun.
 
– I och med att jag har haft gott om tid att komma in i rollen så gör det ingen större skillnad för vad jag gör på dagarna. Däremot innebär det att vi kan börja sätta en mer varaktig organisation som är förberedd på den utveckling vi har framför oss.
 
Just möjliga scenarier för framtiden är något Niklas och resten av kommunledningen jobbar mycket med.
 
– Det handlar ju om positiva utmaningar men det gäller ändå att ha en grov plan utifrån olika tidslinjer, konstaterar han och går igenom sina största fokusområden som nybliven kommunchef.
 
– Kompetensförsörjningen – inom samtliga områden men framförallt inom vården - ligger högt upp. Den är avgörande för att vi ska klara de behov som finns nu och som kommer finnas i framtiden. Skolresultat och lärarbehörighet är ett annat viktigt område, vi måste ge vår barn och ungdomar en så bra start i livet som möjligt.
 
En ny vattentjänst-plan finns också med på listan, de över 100 mil ledningar som finns i marken behöver säkras upp för att fortsätta fungera som de ska.
 
– Sist men inte minst måste vi se till att rigga hela vår verksamhet inför att vi kommer bli fler som bor och verkar här. Det kan handla om allt från att planera för nya bostads- och industriområden och skapa bästa möjliga förutsättningar för att driva företag i kommunen till att främja inflyttning och se till att utveckla utbudet av fritidsaktiviteter
Tydliga målsättningar finns uppenbarligen och Niklas ser fram emot att styra kommunskutan mot dem tillsammans med alla medarbetare och övriga kommuninvånare.
 
– Politikerna har satt upp mål och bestämt vilka vägar vi ska ta, nu är det upp till oss i tjänstemannaorganisationen att verkställa planerna på ett så effektivt sätt som möjligt. Vi har spännande tider framför oss!

Faktaruta:

Namn: Niklas Nordén
Ålder: 45 år
Bor: På en nipkant på Remsle
Familj: Gift med Anna Nordén, pappa till Ludvig, Linnea och Lukas.
Gör: Kommunchef
Gör också: Hänger med familjen, gärna i anslutning till snö eller på cykel.
Smultronställe i Sollefteå kommun: Vi upptäckte nyligen Sandudden i Österforse, ett jättefint och för oss helt nytt badställe med härlig sandstrand.
