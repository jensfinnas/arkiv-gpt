Golfa med disc i Graninge

Discgolf - alltså golf med frisbee och korgar istället för klubbor och hål - är en sport som växer så det knakar. I dagarna invigs en helt ny discgolfbana på Viksmon i Graninge. Bakom satsningen står engagerade föreningar som samarbetar genom Graninge Framtidsgrupp.

– Discgolf har varit ett önskemål från många i byn sedan länge så planerna på att bygga en bana har funnits sedan nåt år tillbaka. Corona har gjort att det drog ut på tiden men nu är vi äntligen i mål, berättar Inge Åberg på Graninge Fritidscentrum.

– Fördelen med discgolf är att det är lätt att lära sig och enkelt att hålla på med. Det krävs inte särskilt mycket utrustning för att komma igång så det är något som de flesta kan hålla på med.

Banan kommer att bestå av nio hål utspridda i Viksmons tallskog.

– I och med att elljusspåren går där och det finns gott om andra stigar också blir det lätt att ta sig runt mellan banorna, säger Tommy Bergqvist på Graninge Alliansen och tillägger att banan är öppen för alla.

– Det krävs inget medlemsskap för att komma hit och spela och det är kostnadsfritt. Däremot går det att lämna ett frivilligt bidrag till underhåll och skötsel via Swish precis som vi har gjort med skidspåren.

Målet är att discgolfbanan ska vara öppen för spel lagom till midsommar. Därefter är planen att fortsätta utveckla möjligheterna till friskvård och rekreation i området.

– Vi håller på att titta på en balansträningsbana för barn och ett utegym för vuxna. Sedan tidigare har vi en 18-håls minigolfbana alldeles intill Graningebyn. Ju fler aktiviteter vi har desto bättre blir det, både för oss som bor här och för gästerna på Graninge Fritidscentrum. Discgolf är en perfekt aktivitet för företag som kommer hit och har konferens i våra lokaler!

Bildtext: Beror på bilden.


