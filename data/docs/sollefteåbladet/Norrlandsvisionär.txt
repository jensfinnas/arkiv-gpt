Småbrukande Norrlandsvisionärer i Lillterrsjö

I maj 2020 lämnade familjen Handley Stockholm för ett nytt liv som småbrukare i Lillterrsjö mellan Junsele och Ramsele. Nu driver Mattias och Teresa gården Lilltorp med fokus på livskraftiga ekosystem, hantverksmässiga metoder och att inspirera andra att hitta tillbaka ut på landsbygden, något som nyligen gav dem en nominering till Norrmejeriers initiativ Årets Norrlandsvisionär 2022. Sollefteåbladet tog ett snack med Mattias om livet på Lilltorp och visionerna för framtiden.

Hur hamnade ni i Ramsele?
Vi är båda uppvuxna i Stockholm men för 10-15 år sedan fick jag för mig att jag ville bli skogsbonde. Jag började räkna på det men att köpa mark söderut kostar väldigt mycket så det var inte aktuellt. Så småningom hoppade jag på småbrukarlinjen på Mullsjö folkhögskola i Husqvarna. Där bor man på en gård i ett år för att lära sig självhushåll, hantverksmässiga metoder och hållbar livsstil.

Tess var skeptisk till ett liv utanför storstaden först men kom och hälsade på under utbildningen, först över dagen men det slutade med att hon inte ville åka hem. Vi båda tilltalades av det lugna livet som gick i takt med naturen och sysslorna på gården så vi bestämde oss för att flytta. Att hitta gårdar nära Stockholm till rimliga priser var bara att glömma så vi sökte i hela landet och råkade hitta ett fantastiskt gammalt Per Albin-torp med tillhörande mark i Lillterrsjö. Vi slog till utan att ha en aning om var det låg och sedan maj 2020 lever vi livet som småbrukare.

Hur ser era dagar ut?
Vi har en helt annan livskvalitet nu! När dagarna anpassas efter vad som behöver göras med djuren, odlingarna, byggnaderna och så vidare får livet en skön lunk där det finns tid för mycket mer än bara jobb. Utöver sysslorna på gården ägnar vi oss åt allt från hantverk och matlagning till att hoppa in på Ramsele Fritidsgård ibland, sånt vi har drömt om att kunna göra men inte haft varken tid eller ork till när vi bodde i Stockholm.

Lilltorp är mer än själva gården, det är en livsstil som vi försöker att dela med oss av så mycket som möjligt. Bland annat gör vi Småbrukarpodden där vi pratar om vår vardag och livet som just småbrukare, vi driver en blogg och konton i sociala medier. Vår gård är öppen för alla nyfikna som vill se hur småbrukarlivet är. Vill man komma och hälsa på får man vara med och hjälpa till med gårdens alla sysslor. 

Vad är era visioner för framtiden?
För gården är målet att bli så självförsörjande som möjligt och att kunna leva av det som gården ger genom livskraftiga ekosystem, schysst djurhållning och hållbara metoder. Utöver det brinner vi för att inspirera fler att ta steget ut från storstäderna och upptäcka allt bra som finns på landsbygden. Bara här i vårt område finns det massor av tomma hus som skulle kunna befolkas och göra bygden levande igen. Drömmen är att kunna starta en utbildning för småbrukare ungefär som den i Husqvarna men för Norrländska förutsättningar. 

Vi har samlat på oss massor av erfarenheter av att starta upp en gård så det vore fantastiskt att få dela med sig av det till andra likasinnade. Här hemma har vi en tom gård på andra sidan vägen och det vore så otroligt kul att få fler grannar här i Lillterrsjö!

Bildtext eller faktaruta
Årets Norrlandsvisionär 2022 är ett nytt långsiktigt initiativ från Norrmejerier där man vill ta till vara på all kraft, initiativförmåga, kreativitet och entreprenörskap som finns i norra Sverige.

Juryns motivering för nomineringen av familjen Handley till Årets Norrlandsvisionär 2022

”På landsbygden i Norrland finns nedlagda gårdar och igenvuxen mark som kan nyttjas på ett bättre sätt. Samtidigt drömmer många småbarnsfamiljer om att flytta ut på landet, vara mer självförsörjande och leva klimatsmart. Med stor passion och entusiasm delar Handleys med sig av erfarenheter, lärdomar och livet på gården. Något som gynnar hela Norrland och alla som saknar kunskap, nätverk och någon som kan hjälpa en på vägen till den norrländska landsbygden. Familjen gör en spännande resa som ligger helt rätt i tiden och alla är välkomna att hänga med.” 

För alla läsa mer om nomineringarna till Årets Norrlandsvisionär 2022 och för att rösta, besök norrmejerier.se. Omröstningen avslutas den 27 februari och samarbetet mellan Norrmejerier och Årets Norrlandsvisionär pågår sedan under ett år från mars 2022 till mars 2023. 
