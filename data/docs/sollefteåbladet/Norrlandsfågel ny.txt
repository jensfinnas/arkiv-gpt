Kyckling på Norrländska
 
Efter fem år av planering, testande och framför allt hårt arbete kunde Norrlandsfågel i Edsele lansera sin lokalproducerade kyckling i början av förra sommaren. Sedan dess har utvecklingen gått stadigt framåt och deras produkter säljs på allt fler ställen runt om i Norrland.
 
När Larz Hansson och Emilie Häggblom startade Norrlandsfågel hade de båda varit verksamma inom de gröna näringarna sedan många år tillbaka. Kycklingbranschen var däremot ny men trots att de insåg det skulle bli en tuff väg in på marknaden valde de att satsa.
 
– Från början var planen att bara fokusera på uppfödning av slaktkyckling men projektet svällde till en anläggning som innehåller hela processen från kläckeri till slakteri, berättar Larz och förklarar att det krävdes för att uppfylla kraven som finns kring transporter av djur och kött.
 
– Det har krävts otroligt mycket jobb för att komma dit vi är idag men då har vi inte kompromissat på några punkter när det gäller våra tankar om hållbarhet, omtanke om djuren och utveckling av landsbygden. Vi vill visa att det går att bygga upp den här typen av verksamhet i Norrlands inland och bidra till att fler ser möjligheterna att leva och bo här!
 
De första leveranserna började rulla ut i närområdet under sommaren 2022 och sedan dess har utvecklingen rullat på. Idag har Norrlandsfågel åtta timanställda, och varumärket finns representerat från Sundsvall till Örnsköldsvik. Vid lanseringen var det framför allt frysta produkter som landade på butikshyllorna men nu finns även färska och vidareförädlade produkteri form av olika olika korvar med i sortimentet.
 
– Det senaste året har varit som en berg och dalbana och jag som kan ha lite svårt för karuseller känner mig fortfarande lite omtumlad, säger Emilie. Vi stötte på en hel del fallgropar vi inte räknat med, men nu har vi snart klättrat upp ur den sista så nu är siktet inställt framåt igen.
 
– Vi har siktet inställt på att skynda långsamt med att lansera våra produkter på fler orter och i fler städer, sakta men säkert kryper vi framåt. Och i takt med det så är planen för att utöka produktionen med ett stall till i full gång.
 
 
Faktaruta:
 
I samband med Stjärnkväll kammade Norrlandsfågel hem den prestigefyllda utmärkelsen Årets Våghals med motiveringen:
 
”Årets Våghals har bevisat att ingenting är omöjligt med sin starka kämpaglöd och vilja. Utmärkelsen går till ett företag som ständigt hittar nya lösningar på utmaningar som dyker upp, bygger starka samarbeten och uppvisar en vilja att fortsätta utvecklas på ett prestigelöst sätt.”
