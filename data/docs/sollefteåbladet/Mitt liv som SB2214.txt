Mitt liv som: Streamer

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Johnny Törnwall som är streamer under namnet Turnwall.

Streaming innebär i korthet att livesända via Internet, exempelvis via plattformar som YouTube och Twitch. Det går att att streama i princip vilket innehåll som helst men Johnny är framför allt inriktad på att streama spel vilket innebär att tittaren dels ser honom man även det som händer på hans skärm.

– Jag har alltid varit intresserad av datorspel och har varit högt rankad inom olika titlar genom åren. För fyra år sedan spelade jag mycket Overwatch och vid nåt tillfälle fick jag kommentaren ”you have a nice voice”. Det fick mig att testa att streama när jag spelade och sen har det utvecklats därifrån.

Han lärde sig snabbt programvarorna som krävs för en bra stream och har under åren byggt upp en trogen följarskara. När spelet Apex Legends släpptes för X år sedan blev det snabbt en favorit och står för majoriteten av innehållet i kanalen. Han har inga regelbundna tider utan streamar när han känner för det och kan då hålla igång pass på upp till 8-9 timmar.

– Det handlar egentligen inte bara om spelet, det blir snack om allt möjligt och det är den blandningen som tittarna gillar. Ofta spelar jag med Magnus ”Maggerrs” Rolén som också streamar här i Sollefteå plus att vi bjuder in spelare från chatten som pågår samtidigt som streamen. 

Johnny brukar ha allt mellan 35 tittare till ibland flera tusen då andra stora streamers skickar sina tittare till honom Även om det blir mycket spel så händer det att Johnny streamar annat innehåll av mer verklig karaktär, exempelvis från sitt jobb som tatuerare och när han och familjen bygger pepparkakshus. Han blandar svenska och engelska och har tittare från hela världen som följer hans kanaler på Twitch, Youtube och Discord.

– Jag tror att många uppskattar blandingen men framför allt verkar tittarna gilla att jag är lugn och avslappnad plus att jag ser till att det är en schysst och inbjudande stämning i mina kanaler.

Faktaruta
Johnny Törnwall streamar på twitch.tv/turnwall men har även kanaler på Youtube, Discord och Instagram.

Han spelar framför allt Apex Legends men blev nyligen inbjuden att spela en tävling i Fortnite arrangerad av Pizza Hut Gaming med runt 75 000 kr i prispengar.

Han har bland annat fått ett handgjort tangentbord i ädelträ och en kopia av sig själv som samlarfigur av trogna följare.

Han är med i Prima Esport, en organisation som jobbar mot utanförskap och mobbing på nätet.

I slutet av året kommer han delta i Stream of Hope, en insamling till Barncancerfonden som genomförs av streamers.
