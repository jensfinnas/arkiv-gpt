
Per Persson gästar Bourbon Corner

Den 16 april - alltså på självaste påskafton - får Bourbon Corner i Junsele celebert besök när låtskrivaren och artisten Per Persson gör en exklusiv spelning under kvällen. 

Per Persson är för många känd som frontfigur i Perssons Pack men har även skrivit låtar åt många andra svenska grupper och artister. Spelningen är en del av en mini-turné där Junsele är ett av fyra stopp under påskhelgen.

– Det blir första gången jag hälsar på i Junsele så det ska bli kul, säger Per som utlovar en en helkväll med 100% Persson-låtar.

– Andras låtar är alldeles för svåra så jag kör mitt eget material, skrattar han och sammanfattar sin musik som en kombination av visor, gammal punk och folkrock där texterna är en betydande del i ekvationen.

– Jag får inspiration från alla möjliga håll. Av av mina favoritskivor är Thorstein Bergmans Helgdagskväll i timmerkojan men jag har nog norpat ett par ackord lite här och där även från helt andra håll. När man ändå håller på med musik vill jag gärna se till att säga nåt med låtarna så texterna har alltid varit viktiga för mig.

Börje Norberg på Bourbon Corner ser fram emot kvällen 

– Per Persson är något av en legend i musiksverige och det märks att han har en trogen skara följare. Biljetterna började gå åt för flera månader sedan, långt innan vi ens hade hunnit gå ut med någon information om spelningen. I dagsläget finns det platser kvar men dom går åt snabbt så vill man uppleva en unik artist och en unik Junsele-spelning så är det dags att boka så snart som möjligt!

Bildtext: På påskafton gästar Per Persson - bland annat känd som frontman i Perssons Pack - Bourbon Corner i Junsele för en exklusiv spelning under sin påskturné.
