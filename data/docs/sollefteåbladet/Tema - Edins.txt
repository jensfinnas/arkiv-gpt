Välsorterad Junselebutik fortsätter hålla öppet

Hos anrika Edins på Köpmangatan i Junsele kan verkligen hitta det mesta. Efter viss ovisshet kring butikens framtid ser läget ljusare ut och fortsättningsvis går det att fortsätta fynda bland välfyllda hyllor två gånger i månaden tack vare engagerade Junselebor och en utflyttad ägare med stort hjärta för bygden.

Anrika Edins på Köpmangatan i Junsele har funnits sedan 1949 och startades av och Sven och Greta Edin. Så småningom bytte Sven jobb men Greta fortsatte driva butiken. När hon började få problem med lederna och fick allt svårare att gå i trappor slutade hennes son Gunnar sitt jobb som lärare efter 30 år och flyttade hem för att hjälpa till med butiken istället. 

De fortsatte driva Edins tillsammans fram till för två år sedan när Greta gick bort. I samband med det klev Christina Edin, Gretas dotter som har bott i Göteborg sedan mitten av 80-talet, in och hjälpte Gunnar istället.

– Även om jag inte har varit Junselebo på länge har jag alltid känt mycket för byn och för butiken. Jag började hjälpa till med sånt som går att göra på distans medan Gunnar höll ställningarna i butiken, säger Christina och berättar att Gunnar också gick bort för ett år sedan.

– Jag hade väldigt tät kontakt med både honom och mamma under åren så där de båda gick bort på kort tid kände jag att Edins inte också fick försvinna. Jag ville hedra mammas jobb under alla år och hitta något sätt att fortsätta hålla öppet för Junseleborna.

Lösningen fanns i form av blev att Michaela Larsson och Dorothea Condé som tog över uppgiften att hålla butiken öppen vid lämpliga tillfällen. Så småningom bytte Dorothea jobb men Michaela är kvar. I och med att hon även har ett annat jobb får hon dessutom hjälp av mamma Lisbeth Larsson och planen är att Edins kommer vara öppet två gånger i månaden.

– Det är verkligen en unik butik, vi har allt från kläder, prydnadssaker och husgeråd till leksaker och vandringskängor. Inte ens vi som jobbar här har koll på allt som finns på hyllorna, konstaterar Lisbeth.

– Jag vill passa på att tacka alla Junselebor och trogna kunder för allt stöd under 2022 och ICA Junsele för bra samarbete kring varuleveranserna. Det betyder mycket och jag ska göra mitt bästa för att Edins ska finnas kvar på lång sikt också, avslutar Christina.

Bildtext: Lisbeth Larsson hälsar välkommen till anrika Edins i Junsele, en minst sagt välsorterad butik där varorna till och med hänger i taket för att få plats. Hon och dottern Michaela hjälper ägaren Christina Edin som bor i Göteborg att hålla butiken öppen två dagar i månaden.




