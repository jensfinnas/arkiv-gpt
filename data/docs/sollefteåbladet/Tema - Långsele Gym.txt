Välbesökt gym fortsätter bli bättre

Gymmet i Långsele lockar allt fler träningsintresserade i alla åldrar. Därför investerade ägaren Långsele AIF nyligen i nya maskiner och målet är att genomföra ytterligare upprustningar här framöver.

Gymmet i Långsele är en del av träningsanläggningen Kuben som även innehåller en stor inomhusplan för fotboll och angränsar till både en hockeyrink och utomhusplanen Faxängen. För några år sedan investerade föreningen i ett digitalt passersystem så att medlemmarna kan träna mellan klockan 05.00 och 22.00.

– Det brukar vara folk här från tidig morgon till sen kväll, säger Dan Höglund som är vakmästare i Kuben och har varit med under gymmets uppbyggnad.

– Vi har begränsad yta men vi gör det bästa av kvadratmetrarna vi har och medlemmarna verkar gilla det. Fokus har legat på styrketräning och fria vikter men nyligen köpte vi in nya maskiner för konditionsträning, dels ett nytt löpband plus en ny roddmaskin. 

I framtiden finns planer på att måla om väggarna och fräscha upp golven i själva gymmet.

– Kombinationen av närhet, relativt låga månadsavgifter och möjligheten att köra både styrka och kondition gör att vårt gym är väldigt uppskattat här i Långsele. Därför gör vi vårt bästa för att hålla det så fräscht och uppdaterat som möjligt, säger Andreas Karlsson, gymansvarig i styrelsen för LAIF, som ser goda möjligheter till fortsatt utveckling.

– Långsele är på frammarsch och Kuben är verkligen en jättefin anläggning som bland annat lockar fotbollsspelare från hela Ångermanland under vintrarna. Nu siktar vi på att ta tillvara på ännu fler möjligheter genom lokala samarbeten, exempelvis med Långsele Camping som garanterat har många träningssugna turister på besök under sommaren!

Bildtext: Beror på bilden
