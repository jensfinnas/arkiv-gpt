Buss på beställning blir verklighet i Sollefteå

Sollefteå kommun och Din Tur har inlett ett gemensamt projekt för att hitta nya sätt att organisera framtidens kollektivtrafik. Projektet går under namnet Paxa och innebär möjligheten att åka buss ”on demand”, med andra ord att boka resor till och från virtuella hållplatser när det passar resenären bäst.

Tanken är att resor inom Sollefteå stad bokas via en app eller genom ett samtal till DinTurs kundtjänst. Resorna kan bokas till och från befintliga busshållplatser eller helt nya, virtuella hållplatser. Bussförarens rutt mellan hållplatserna optimeras av ett system beroende på när och var resenärerna vill åka för att göra resandet så effektivt som möjligt samtidigt som miljöpåverkan minskar.

– Ett motsvarande system har testats i Säffle som på många sätt liknar Sollefteå i storlek och folkmängd. Eftersom resultatet där blev lyckat hoppas vi att Paxa kommer fungera lika bra här och att konceptet blir ett bra komplement till den befintliga lokaltrafiken, säger Johan Andersson, kommunstyrelsens ordförande, och understryker att projektet är ett test som kommer pågå i ett år.

– Syftet är att underlätta för framför allt ungdomar och äldre att kunna röra sig i Sollefteå tätort på ett enkelt och bekvämt sätt. Efter projektet har avslutats kommer vi utvärdera resultatet och se om det finns möjligheter att utveckla konceptet och utvidga det till fler platser.

Det rör sig alltså om ett komplement till de befintliga busslinjerna i Sollefteå som kommer att fortsätta trafikeras precis som vanligt. 

– Det här känns verkligen som möjligheternas buss och det ska bli jätteintressant att vara med och utveckla Paxa, säger Peder Tarberg, affärschef på Byberg & Nordin Busstrafik som sköter om all busstrafik i Sollefteå kommun på uppdrag av Din Tur.

– Vi har lyckats få tag på en helt ny buss med plats för 16 sittande resenärer. Den har lågt golv, ramp och plats för barnvagn och rullstol. Dessutom kommer vi att utrusta den med en bur för skidutrustning så att det ska bli smidigt att ta sig till och från Hallstabacken.

Totalt kommer det finnas runt 200 hållplatser att boka resor till och från. Planen är att Paxa-bussen ska börja rulla från slutet av 2023 och vara bokningsbar mellan klockan 06.00 och 21.00 på vardagar och mellan 10.00 och 21.00 på lördagar.

