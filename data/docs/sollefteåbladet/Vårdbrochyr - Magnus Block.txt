Magnus Block
Arbetsterapeut, Rehabteamet
Sollefteå kommun

Vad jobbar du med?
Jag ingår i Sollefteå kommuns rehabteam. Vi hjälper exempelvis hemsjukvården, särskilda boenden och fuktionssödsboenden med olika bedömningar, aktivitetsträning och boendeanpassningar. Den gemensamma nämnaren är insatser för att patienterna ska klara av så mycket som möjligt själva i hemmet. 

Vårt team som består av arbetsterapeuter och fysioterapeuter utgår från våra kontor på Sollefteå sjukhus men täcker hela Sollefteå kommun. Jag jobbar framför allt mot Näsåker och Junsele. Mycket av jobbet handlar om att bygga relationer med sina patienter och stötta dem så att de kan hantera sina funktionsvariationer eller sjukdomar på bästa sätt.

Hur ser din väg in i vårdyrket ut?
Jag ville jobba med något där man både får jobba praktiskt och med människor och då är arbetsterapeut ett bra alternativ. Efter gymnasiet i Sollefteå läste jag arbetsteraputprogrammet i Umeå i tre år, sedan flyttade jag hem igen och har både jobbat inom primärvården och på sjukhuset innan jag började jobba åt Sollefteå kommun för sex år sedan.

I och med att det finns gott om olika vårdyrken häromkring har jag kunnat byta uppdrag med jämna mellanrum och utvecklats i mitt yrke genom att testa olika skeden i vårdkedjan. Arbetsterapeut är ett väldigt brett yrke så det finns stor möjlighet att jobba med ungefär samma sak men ändå på helt olika sätt.

Vilka fördelar ser du med att bo och jobba i Sollefteå?
Om man kommer härifrån kan det förstås vara en fördel att man har nära till familj och släkt. Men framför allt är det lugnt och tryggt plus att det finns mycket att göra. När det gäller jobb tycker jag det är en stor fördel att det finns gott om möjligheter att utvecklas inom sitt yrke utan att man behöver flytta.



