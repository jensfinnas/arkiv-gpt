Sollefteåbladet testar att spränga berg med Bysses Bergsprängning

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Vi har hunnit testa många olika saker genom åren men den här gången kan vi bjuda på en ovanligt explosiv rapport såhär lagom inför nyår. För några veckor sedan fick vi nämligen frågan ”Vill ni testa att spränga berg?” av våra vänner på Själanders Åkeri och en sån chans vill man ju inte missa. Vi bokade därför in en eftermiddag några dagar senare och begav oss mot företagets bergtäkt i Kilforsen där Ove ”Bysse” Byström från Bysses Bergsprängning mötte upp oss.

– Berget är förberett med 164 borrhål över en yta på 2014 kvadratmeter. Hålen som är mellan cirka 6 och 22 meter djupa och är placerade enligt ett speciellt mönster för att uppnå optimal sprängeffekt, berättar Bysse medan han visar runt på stenhällen som är täckt av kacks -  små högar av borrdamm som liknar cement - och ett virrvarr av sladdar.

– Hålen är fyllda med ett sprängmedel som blandas på plats av tre olika komponenter. Totalt gick det åt ungefär 16 100 kilo för att fylla upp hålen.

Sprängmedlet ser ut ungefär som risgrynsgröt och antänds via ett icke-elektriskt tändsystem som är sammankopplat i ett nät mellan hålen. Efter en sista inspektion ansluter Bysse huvudstubinen till en tändanordning som avfyras via radio innan vi åker iväg på behörigt avstånd från sprängplatsen.

Till ljudet av en varningssirenen skickade undertecknad upp vår drönare medan Bysse instruerade Sandra i hur avfyrandet går till. Därefter får hon äran att trycka på knappen efter att Bysse har ropat ut ett obligatoriskt ”fire!.

Smällen som kom ett ögonblick senare kan inte beskrivas som annat än rejäl och det efterföljande mullret ekade vidare över nejderna medan Sandra glatt konstaterade att vi faktiskt har sprängt ett berg. 

Hur rejäl smäll det faktiskt handlade om blev ännu tydligare när vi åkte tillbaka till sprängplatsen. Där hade det som tidigare var solitt berg numera förvandlats till något som liknade en flodvåg av stenbumlingar och grus. Dessutom låg det massor av stenblock spridda långt ner på vägen som vi nyss hade kört på för att ta oss upp på berget.

– Den här smällen sprängde loss runt 55 383 ton berg som nu ska förvandlas till olika typer av grus och ballastmaterial, förklarade Bysse medan Själanders-lastbilarna som stått och väntat började rulla in för lastning.

– Det kan vara väldigt olika hur bergen rasar när man spränger men dagens laddning blev precis som vi ville!

Bildtext: Explosionsröken har precis lagt sig över Själanders Åkeris bergtäkt i Kilforsen där Sollefteåbladets utsända precis har testat att spränga berg tillsammans med Ove ”Bysse” Byström från Bysses Bergsprängning.

