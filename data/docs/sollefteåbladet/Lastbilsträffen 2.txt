En helg i lastbilens tecken

Det drar ihop sig till Lastbilsträffen i Ramsele, en härlig blandning av bilutställning, branschmässa och festival där lastbilar går som en röd tråd genom hela evenemanget.

Lastbilsträffen i Ramsele har arrangerats sedan 2008 och har utvecklats till en av de största träffarna i hela Norden. Bilutställarna från Sverige, Norge, Finland och även andra delar av Europa samlas för att visa upp sina fordon, branschutställare visar upp sina varor och tjänster och besökarna brukar vara närmare 10 000.

Årets träff inleds fredagen den 15 september när mässområdet runt hembygdsgården i Ramsele öppnar klockan 11.00. Därefter blir det fullt ös hela dagen med utställningar, försäljning, god mat och trevlig stämning för hela familjen. Under lördagen slår mässan upp portarna klockan 10.00.

Precis som förra året blir det både utställning för fullstora fordon och Lilla Lastbilsträffen för blivande små lastbilschaufförer med hemmabyggda lådbilar. En jury bedömer bilarna utifrån olika kriterier men under lördagen finns det även möjlighet för besökarna att tycka till i den prestigefyllda kategorin ”Folkets röst”.

När dagarna blir till kväll, närmare bestämt kockan 17.00, stänger mässan men själva Lastbilsträffen håller igång ända in till sena natten både under fredagen och lördagen. Då övergår atmosfären till mer av en festival där det fallande mörkret lyser upp av tusentals lampor från lastbilarna på området. Scenen riggas för underhållning och i Solportens öltält spelar DJ Gula Väggen.

Under fredagen intar banden Rivstart och Corroded scenen och fyller natten med danspunk och rock medan lördagen bjuder på än mer dansanta toner signerade Larz Kristerz. Bäddat för fantastisk stämning oavsett om man är inbiten lastbilsentusiast eller inte med andra ord!

Bildtext: Den 15-16 september är det dags för den årliga Lastbilsträffen i Ramsele, en av nordens största lastbilsträffar som brukar locka 10 000 besökare till byn under det som många anser är årets höjdpunkt.
