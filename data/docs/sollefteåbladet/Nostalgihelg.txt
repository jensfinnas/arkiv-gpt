Nostalgiskt i Ramsele

Helgen 30 september till 2 oktober blir det nostalgi för hela slanten på anrika Faxen i Ramsele. Då arrangerar Ramsele Kulturförening en tredagars hyllning till svunna tider blandat med roliga aktiviteter för barn och ungdomar.

– Faxen har alltid varit ett nav för kultur och olika arrangemang här i Ramsele. Nu för tiden händer det inte lika mycket där som förr i tiden så vi i kulturföreningen kände att det var dags att hitta på något, berättar Margareta Mattsson från Ramsele Kulturförening.

– Idén om en nostalgihelg dök upp och eftersom alla gillade den så började vi jobba utifrån det. Faxen invigdes i augusti 1959 och sedan dess är det många som har samlat på sig minnen därifrån.

Inför helgen har föreningen efterfrågat bilder och historier med koppling till Faxen och planen är att kunna visa upp dem under dagarna. Programmet kommer även innehålla allt från musik och dans till EPA-cruising, ungdomsdisco, barnteater med Skogsnästeatern och bio.

– Det blir många återblickar till Faxens storhetsdagar under 50- och 60-talet men vi vill även knyta an till nutiden när det bland annat finns en ungdomsgård i byggnaden. Vi vill arrangera en helg med något för alla åldrar, förklarar Sven-Olof Brodin, även han medlem i föreningen.

Nostalgihelgen inleds med ett uppträdande av eldartisten Kamilla Sol, andra hållpunkter är en visning av någon av de första filmerna som visades på Faxen, barnmatiné med någon nyare film, ett framträdande av PRO-kören, dans till lokala orkestern Ramzel och inhopp på scenen av Thomas Sidén och Stefan Edlund.

– Eventuellt blir det fler akter med koppling till Ramsele med omnejd, det finns många duktiga musiker som kommer härifrån, konstaterar Sven-Olof som hälsar alla välkomna till Nostalgihelgen.

– Den som vill får gärna passa på att klä sig i tidsenliga kläder för att komma i extra bra nostalgistämning!


Bildtext: Mellan den 30 september och 2 oktober bjuder Ramsele Kulturförening in till Nostalgihelg på anrika Faxen.
