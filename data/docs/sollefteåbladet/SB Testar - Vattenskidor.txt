Sollefteåbladet testar - Vattenskidåkning med Graninge Vattenskidklubb

Ibland ger vi på Sollefteåbladet oss ut och testar yrken, idrotter, föreningsverksamheter eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Sommaren är som bekant kort så till det här numret passade vi på att testa ytterligare en aktivitet på vatten, den här gången något mer fartfylld än SUP-brädor. Vi bestämde oss nämligen för att göra ett försök att åka vattenskidor tillsammans med anrika Graninge Vattenskidklubb som har hållit igång sedan 1971. Undertecknad fick ansvaret att representera Sollefteåbladets testpatrull en solig julikväll och mötte upp Ulf Eliasson och Jimmy Modén vid klubbstugan intill Graningesjön.

– Vi har alltid varit inriktade mot tävling och flera av klubbens medlemmar har stått för bra prestationer genom åren. Dessutom har vi arrangerat flera tävlingar här i Graninge, bland annat SM -77, berättar Ulf Eliasson medan han plockar fram våtdräkt, flytväst, lina och nybörjarvänliga skidor.

– Inom klassisk vattenskidåkning tävlar man i slalom, trick och hopp. Vi har framför allt varit inriktade på slalom som man åker på en skida.

Lyckligtvis fick kvällens test utföras på två skidor men det skulle visa sig vara nog svårt för en total nybörjare. Efter en genomgång av tekniken på torra land var det dags att omsätta instruktionerna i praktiken. 

– Det gäller att låta båten göra jobbet och inte ha för bråttom upp, var Jimmys sista tips innan han gasade på och den första kraschen var ett faktum. Därefter följde ett otal vingliga försök som alla slutade under vattnet och det var inte långt ifrån att handduken skulle kastas in när skidorna plötsligt bestämde sig för att plana på ytan.

Väl uppe på benen märktes det att det finns vissa likheter mellan skidåkning på snö och på vattnet. Tack vare erfarenhet från många säsonger i Hallstabacken och risken att behöva lyckas med en start till vid en eventuell vurpa följde en drygt sex minuter lång åktur runt sjön, dock helt utan bojar att ta hänsyn till.

– Första steget är alltid att bli säker på själva starten, sedan gäller det att bli bekväm på skidorna innan det går att börja träna på själva tävlingsmomenten. Vattenskidor är en extremt känslig sport där det är små marginaler och mycket teknik men det är också otroligt kul att åka, konstaterar Ulf och tipsar om att den som är intresserad av att börja åka är välkommen att kontakta klubben.

Undertecknad kan konstatera är det mycket riktigt är en härlig känsla att flyga fram över vattnet men att det kan krävas några djupdykningar innan man når dit!

Bildtext: En trött men nöjd Fredrik från Sollefteåbladet som precis har testat vattenskidor med Jimmy Modén och Ulf Eliasson från Graninge Vattenskidklubb.
