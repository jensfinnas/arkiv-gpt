SollefteåKalaset återkommer

Den 13 maj återkommer förra årets succé SollefteåKalaset till Niphallen. I år är det en minst lika festlig laguppställning som intar scenen under en helkväll som ser till att kickstarta sommaren.

Tack vare den succéartade premiären för SollefteåKalaset förra året väljer arrangören Karlsson & Norberg att satsa vidare på evenemanget som är framtaget speciellt för Sollefteå med omnejd.

– Vi har hållit på med det här i de senaste nio åren och arrangerar allt från större konserter med världsartister på turné till festivaler och olika mässor. Tanken på att ordna något kul i Sollefteå har funnits med sedan flera år tillbaka men pandemin gjorde att vi fick skjuta upp premiären till 2022, förklarar Thomas Norberg och berättar att det första SollefteåKalaset fick bra respons från publiken.

– Därför var det ett lätt val att bygga vidare på konceptet och skruva i detaljerna för att höja upplevelsen ytterligare. 

Tanken med SollefteåKalaset är att leverera riktigt bra partystämning för en bred publik. Musikmässigt är det en blandning av nytt och gammalt som gäller med tempo, rörelse och dans som röd tråd. 

– Lägg till ett väl tilltaget serveringsområde där man kan hänga med kompisarna och träffa nya människor så blir det en riktigt bra kväll, konstaterar Thomas och tillägger att Niphallen fungerar utmärkt för ändamålet.

– Vi gillar att jobba med inomhusevenemang, då slipper vi vara beroende av väder och vind. Vi låter musiken och stämningen tala snarare än omgivningarna.

Årets artister är minst sagt namnkunniga och lever definitivt upp till löftet om en mix av nya bekantskaper och gamla favoriter. Hit-starka Da Buzz och partykungen E-type - akter som toppade listor och fyllde dansgolv under 90- och 00-talen - får sällskap av två nyare stjärnskott med miljoner streams på Spotify. 

Både Sofie Svensson & Dom Där som slog igenom härom året med BUBBEL PÅ BALKONGEN och Västerbotten-bördiga Rivstart med sin kombination av hillbilly house och danspunk på Norrländska är synonyma med partystämning, allsång och dansande folkhav.

– SollefteåKalaset är ett ett perfekt sätt att kickstarta sommaren och vi ser fram emot att hälsa både Solleftåebor och partysugna besökare utifrån välkomna till festen!


Bildtext: Beror på bilden


