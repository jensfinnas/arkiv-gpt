Allsport dubbelfirar

I slutet av mars blir det stort kalas hos Allsport då butiken både firar sitt 75-årsjubileum och samtidigt uppmärksammar att den numera ingår i den rikstäckande kedjan Lekextra.

– Allsport slog upp portarna 1946 så det var egentligen förra året vi fyllde 75 men det kändes bättre att skjuta på det tills nu när vi kan bjuda in till ett riktigt firande, säger Adam Laine som har drivit den anrika butiken sedan 2017.

– Det känns jättebra att fortsätta förvalta ett så etablerat varumärke som Allsport, särskilt nu då Sollefteå har vind i seglen med etableringar och starkt företagsklimat. Med de förutsättningarna känns det naturligt att satsa och jag har mycket på gång här framöver.

Ett viktigt kliv framåt är att butiken nyligen anslöt sig till kedjan Lekextra som består av ett 50-tal fristående butiker runt om i landet.

– Leksaker är en stor del av vår omsättning och ett område som fortsätter växa. Genom att vara med i Lekextra får vi tillgång till ännu fler varor och bra hjälp när det kommer till att utveckla och anpassa sortimentet,

För den som har sett den färgglada Lekextra-skylten över dörren till butiken och blivit orolig för ett eventuellt namnbyte kan Adam ge ett lugnande besked.

– Vi byter inte namn, självklart kommer vi att heta Allsport även i fortsättningen, eller Allsport Lekextra för att vara mer exakt. På så sätt blir det tydligt även för besökare att vi säljer leksaker men det kommer förstås att hitta fiskegrejer, hockeyutrustning och discgolf-prylar hos oss även i fortsättningen.

Det dubbla firandet går av stapeln den 25 och 26 mars med fikabjudning, goodiebags och fina erbjudanden i butiken.

– Vi kommer även ha gott om nyheter på hyllorna så passa på att komma förbi och fira med oss!

Bildtext: Allsport firar både 75 år och att butiken blivit en del av kedjan Lekextra. Däremot blir det anrika namnet Allsport kvar och kommer skyltas upp över ingången inom kort.




