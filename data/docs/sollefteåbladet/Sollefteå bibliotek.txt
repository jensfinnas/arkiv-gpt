Speldag i Citygallerian

Under påsklovet bjuder Sollefteå bibliotek och Ungdomsenheten in till en heldag i spelkulturens tecken i Citygallerian. 

Det är den 14 april, närmare bestämt mellan klockan 11.00 och 15.00, som Citygallerian gästas av Gameskap från Umeå. 

– Gameskap är ett slags mobil mötesplats för alla som är intresserade av spel i olika former, exempelvis TV-spel, brädspel och rollspel, förklarar Elisabeth Mähler som är biblioteksassistent på Sollefteå bibliotek.

– Syftet är dels att ordna en rolig aktivitet under påsklovet men vi hoppas även att dagen ska mynna ut i ett projekt där unga spelintresserad kan mötas och hitta gemenskap.

Gameskap är en ordlek som föddes ur orden gemenskap, vänskap och sällskap, tre begrepp som är tydligt förknippade med spel i olika former. Projektet startades av Anton Linder med målet att skapa en mötesplats med inriktning på hållbarhet och inkludering.

– Vi kommer även få besök av Rickard Jonsson som är lärare på Vallaskolan och rollspelsledare. I förlängningen vill vi kunna jobba med rollspel som en läsfrämjande aktivitet för barn och ungdomar på biblioteket och ute på fritidsgårdar, tillägger Andrea Boväng Fängström, bibliotekspedagog på Sollefteå bibliotek.

– Tanken med dagen är helt enkelt att alla som är sugna på spel kan komma förbi och testa klassiska retrospel, lära sig mer om rollspel och hänga med likasinnade.

Själva evenemanget genomförs på övervåningen i Citygallerian i lokalerna som tidigare huserade StjärnaFyrkant.

– Det är helt drop in som gäller, helt gratis att vara med och alla är välkomna!

Bildtext: Den 14 april är ett datum att hålla reda på för alla spelintresserade. Mellan kl. 11.00 och 15.00 gästar projektet Gameskap Citygallerian med allt från klassiska TV-spel till brädspel och rollspel. Andrea Boväng Fängström och Elisabeth Mähler från Sollefteå bibliotek ligger bakom arrangemanget tillsammans med Ungdomsenheten och Gameskap.




