Sollefteåbladet frågar

Planerna på ett hotellbygge på Hamtjärnsberget i Junsele kan innebära runt 75 nya arbetstillfällen i området och dessutom ett rejält tillskott av boendemöjligheter för besökare. Vad tror du att det kommer innebära för bygden?

Johan Gradin, Östanbäck Timmerhus

En fantastiskt möjlighet för hela kommunen! Bygget har potential att generera inflyttning, stärka fastighetsmarknaden, förbättra möjligheterna att driva företag och ge ringar på vattnet på många andra sätt också. Junsele kommer bli som en helt ny by men även andra orter runtomkring kommer gynnas. För oss som bor här innebär det dels att service och utbud som finns i Junsele nu kan bli kvar och på sikt att det även kommer utökas.

Susanne Johansson, Kvarnå Trädgård

Jag tror att det kommer gynna näringen på många sätt. Även om prisbilden för ett femstjärnigt hotell kan vara i överkant för många så finns det samtidigt en stor målgrupp runt om i världen där det inte kommer vara något hinder. Dessutom kommer hotellet sätta Junsele på kartan och kaun locka besökare som istället väljer något av de andra boendealternativen som finns här. Vi är väldigt positiva till satsningen som kommer ge Junsele en helt unik besöksanledning.

Jörgen Montan, ICA Nära Junsele

Det blir ett rejält uppsving för hela kommunen med omnejd, vi kommer prata om tiden före och efter hotellet byggdes! När den ursprungliga planen med koreanerna tog stopp blev jag osäker på om det skulle bli något av över huvud taget men nu känns det otroligt positivt, särskilt eftersom kommunen också är med på tåget. Jag tror att kombinationen av naturupplevelser och bekvämlighet kan locka besökare både globalt och från närområdet.
