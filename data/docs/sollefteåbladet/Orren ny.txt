Fortsatt framåt för Restaurang Orren 

Efter två tröga pandemiår ser läget ljusare ut igen för restaurangbranschen. Kawa Elma fortsätter satsa på utveckling av Restaurang Orren och letar ständigt efter sätt att förbättra gästernas upplevelse.

I år är det åtta år sedan Kawa tog över sin dåvarande arbetsplats, Restaurang Orren som ligger vägg i vägg med Bodéns Gardencenter. Under uppväxten i Turkiet klev han in i branschen redan som 13-åring och har fortsatt sedan dess.

– Jag har aldrig jobbat med något annat eftersom jag trivs så bra med att jobba i restaurang. Det är långa dagar och ofta stressigt, särskilt runt lunch när vi brukar servera upp emot 150 gäster under ett par timmar, säger han och berättar att han hade siktet inställt på att utöka verksamheten redan när han tog köpte den 2014.

– Då hade vi knappt 50 sittplatser men under åren har jag byggt ut i flera omgångar, bland annat den stora inglasade uteserveringen. Nu har vi runt 150 platser året runt och ytterligare ett 40-tal på sommaren när vår andra, taklösa uteservering kommer på plats.

Med större kapacitet och trogna kunder både bland lokalbor och besökare har Kawa ökat företages omsättning från knappa 1,5 miljoner till 6 miljoner idag. Corona drog förstås ner de två senaste åren men sedan restriktionerna släppte har Kawa märkt ett tydligt uppsving igen.

– Det är full fart både till lunch och på kvällarna. Jag tror att många gillar att vi har mycket att välja på. Vår lunchbuffé har alltid en fiskrätt, två husmansalternativ, pizza, tacos, sallad och efterrätter så det finns något för alla.

Nu ser Kawa och hans personal fram emot en mer normal sommar än de senaste två åren.

– Förra sommaren var ändå bra men nu hoppas vi på att ännu fler turister kommer hit till Sollefteå, att det blir fler evenemang och ännu fler gäster för oss att ta hand om!


Bildtext: – Man blir aldrig klar i den här branschen, det finns alltid fler förbättringar man kan göra, konstaterar Kawa Elma som fortsätter utveckla Restaurang Orren, bland annat genom en specialbyggd buffévagn med värmelampor.
