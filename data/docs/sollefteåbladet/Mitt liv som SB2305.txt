Mitt liv som: Trädgårdskonsult

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Stefan Ericsson som är trädgårdskonsult.

– Jag ser mig lite som en frisör med sekatör, konstaterar Stefan som jobbar med det mesta som har med trädgård att göra men brinner lite extra för träd och buskar.

– Egentligen drivs jag lika mycket av kundkontakten som av mitt intresse för växter men det är något speciellt med att studera ett träd, se hur det har vuxit och försöka räkna ut var det är på väg. Med den vetskapen gör jag därefter olika insatser för att förbättra dess välmående både nu och i framtiden.

Stefans intresse för det växtliga väcktes för många år sedan i samband med han provade på att jobba på Österåsens Handelsträdgård efter gymnasiet.

– Det kändes lite som att komma hem och så småningom blev jag tipsad om att vidareutbilda mig inom branschen. Det ledde till ett par år på Nordviksskolans trädgårdsutbildning där man kan säga att jag blev biten av yrket på riktigt.

Efter avklarad utbildning bar det av söderut, först till Gränna och därefter vidare till Jönköping och Huskvarna för jobb på handelsträdgårdar, café och som fastighetsskötare. Det hände att han hjälpte vänner och bekanta med trädgårdsjobb ibland men det skulle dröja några år till innan tanken om ett eget företag gjorde entré i hans huvud.

– Jag kom hem till Sollefteå på semester sommaren 2016 och insåg att jag ville tillbaka hit. Sagt och gjort, på hösten gick flyttlasset och sedan dess är jag Sollefteåbo igen. I höstas bestämde jag mig för att prova vingarna som företagare vid sidan av mitt ordinarie jobb och det landade så småningom i firma Norris Trädgårdsservice.

Som trädgårdskonsult erbjuder Stefan hjälp med allt från att beskära fruktträd till att klippa häckar. Han formar, gallrar, kapar och klipper, dels av rent estetiska anledningar men även i syfte att få växterna att må så bra som möjligt.

– Välmående fruktträd ger bättre skördar och både träd och buskar lever längre om man håller efter dem. För egen del tycker jag dessutom att man mår extra bra i en välskött trädgård, konstaterar han.

– Jag trivs bland grönska och grenar, att jobba med trädgård är verkligen det jag är ämnad att göra!

Faktaruta

Stefans vanligaste verktyg är sekatör och handsåg.

Han drar sig inte för att klättra i träd för att få jobbet gjort.

Huvudinriktningen är underhåll och beskärning av träd och buskar men han är öppen för det mesta inom trädgårdsarbete.

Den bästa perioden för beskärning är JAS - juli, augusti, september.

Smeknamnet Norris som återfinns i företagsnamnet Norris Trädgårdsservice hänger med sedan Stefans tid som Norrlänning i Småland.



