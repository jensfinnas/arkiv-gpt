Ännu fler träningsmöjligheter i Sollefteå

Inom kort kommer det finns ännu fler möjligheter att hålla sig i form i centrala Sollefteå. I månadsskiftet planerar X-gym att öppna sin andra anläggning i Sollefteå och närmare bestämt i Prima Galleria.

Utöver Sollefteå har X-gym träningsanläggningar i Funäsdalen, Orsa-Grönklitt och Sveg. Företaget drivs av Johan Burland, utflyttad Sollefteåbo sedan 35 år tillbaka och numera boende i Härjedalen. Under våren 2020 tog han över Arla Gym på Järnvägsgatan i Sollefteå och nu är det alltså dags att slå upp portarna till ytterligare ett gym i stan.

– Jag har haft siktet inställt på en anläggning till här ett bra tag men det är först nu jag fick tag på rätt lokal. Nu håller vi precis på att färdigställa det sista och kommer öppna i Prima Galleria inom kort, berättar Johan och tillägger att företaget totalt kommer förfoga över cirka 1100 kvm träningsyta med sina två anläggningar i Sollefteå.

– Tanken är att den som är medlem kommer kunna utnyttja båda gym. Dessutom öppnar de nya lokalerna för bättre möjligheter att erbjuda gruppträningspass i stil med funktionell träning och cirkelträning.

Han ser stora möjligheter med att öppna i gallerian, både för sina kunder och för Sollefteås stadskärna.

– Det nya gymmet ligger väldigt centralt och det finns jättebra parkeringsmöjligheter i närheten så det kommer bli smidigt för de som bor och jobbar i centrum att ta sig dit. Dessutom hoppas jag att vi kan skapa lite mer aktivitet och rörelse, det behövs mer folk i omlopp i den delen av gågatan.

Anläggningen kommer att vara bemannad under dagtid men med hjälp av en digital passerbricka har medlemmarna möjlighet att träna mellan klockan 04.00 och 24.00.

– Vi vill erbjuda så bra träningsmöjligheter som möjligt till så många som möjligt och den här satsningen är en viktig del i den visionen, avslutar Johan.

Bildtext: Beror på bilden.





