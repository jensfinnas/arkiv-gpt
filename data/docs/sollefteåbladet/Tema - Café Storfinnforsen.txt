Cafe Storfinnforsen - en helhetsupplevelse

När Berndt Lagerstedt och Britt-Marie Sörensson flyttade till Storfinnforsen var byns café stängt. Paret bestämde sig för att öppna igen med målet att hålla igång ett par år men det blev lite längre än planerat, i år blir det deras tolfte sommar med Café Storfinnforsen.

– Vi är ju både pensionärer egentligen så vi gör det framför att för att det är kul. Mycket av vårt sociala liv kretsar kring caféet och genom åren har vi fått många stammisar som kommer hit med mer eller mindre jämna mellanrum, förklarar Berndt. 

Paret bodde tidigare i Järpen. Då jobbade de som knallar och hyrde bland annat Folkets Hus-lokaler på olika platser i landet där de hade försäljning av sina varor.

– Min bror som bodde här i närheten tyckte att det skulle var kul om vi bodde närmare honom och eftersom vi bodde i ett flerfamiljshus var vi sugna på något eget. När vi fick tips om ett hus här i Storfinnforsen slog vi till, berättar Britt-Marie.

De blev en del av Storfinnsforsens dryga 20-talet åretruntboende 2010. Vid det laget hade Café Storfinnforsen varit stängt i något år men Berndt och Britt-Marie blev sugna på att köra igång det igen. Byalaget som äger fastigheten var med på tåget och med pepp från Britt-Maries bror som varit lärare på restaurangskola blev det nyöppning med siktet inställt på att hålla igång ett par år.

– Då var tanken att det skulle vara ett café men folk frågade efter mat så det dröjde inte länge förrän vi gick över till vårt buffékoncept med sill- och salladsbord, soppa, kantarellomelett, två varmrätter och ett stort dessertbord med massor att välja på, säger Bernt och tillägger att den ursprungliga planen om att driva Café Storfinnforsen i några år snabbt ändrades.

– Dels har vi öppet på helgerna men vi tar även bokningar under resten av veckorna. Under åren har vi haft allt från bröllop till begravningar här plus att vi kör lite egna evenemang. Bland annat kommer Klas Norberg hit den 30 juni och det blir säkert fler musikarrangemang under sommaren.

Ett besök hos Café Storfinnforsen handlar inte bara om att äta gott. Caféet ligger i Forsgården som fungerade som samlingslokal under bygget av Storfinnsforsens kraftverk runt 1950-talet och det finns mycket spännande saker från den tiden att se i lokalen. Det finns även en fin badplats i närheten så det finns all anledning att göra en utflykt till kommunens nordvästligaste delar i sommar!

Bildtext: Berndt Lagerstedt och Britt-Marie Sörensson driver Café Storfinnforsen som har öppet varje helg under resten av året.
