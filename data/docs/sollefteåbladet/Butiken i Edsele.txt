Edsele blir med butik igen

En levande landsbygd behöver butiker i byarna. Så resonerar Ylva och Magdalena Eliasson som kommer starta upp butiken i Edsele i ny regi senare i höst.

Ylva och Maggi är mor och dotter och har båda jobbat i butiken innan den gick i konkurs i början av året. Som Edselebor har de dessutom upplevt hur mycket krångligare det är att handla när det inte finns någon butik i byn.

– Det är inte alls kul, särskilt inte vintertid. Men det är förstås ännu värre för alla äldre som bor i området, konstaterar Ylva som var anställd i butiken i 30 år.

– När vi stängde igen i februari(?) blev det tydligt hur viktigt det är med en butik i byn. Tanken på att driva verksamheten vidare på nåt sätt växte fram under försommaren men vi ville inte ta några förhastade beslut.

När butiken hade stängt lyckades den ekonomiska föreningen bakom Edselemacken köpa fastigheten från konkursboet genom att sälja andelar till alla som ville vara med och stötta en eventuell nyöppning.

– Att det fanns ett så stort stöd både lokalt och bland utflyttade och turister bidrog helt klart till att vi bestämde oss för att starta upp igen, säger Magdalena som också har gjort inhopp i butiken under åren.

– Edsele är verkligen en lösningsfokuserad by! 

I början av sommaren bestämde de sig för att satsa på en nyöppning och började leta nya butikskoncept. Valet föll så småningom på Handlarn och nu arbetar duon för fullt med att göra klart allt för att kunna öppna senare i höst.

– Fördelen med Handlarn är att de verkar för en levande landsbygd och har bra koll på förutsättningarna att driva butik i mindre byar, förklarar Ylva och tillägger att målet är att erbjuda i princip samma utbud och service som tidigare.

– Vissa varor kommer ha andra märken än tidigare men utbudsmässigt kommer våra kunder känna igen sig. Vi jobbar även på att få igång avtalen för att kunna vara ombud för olika leveranstjänster, Apoteket och Systembolaget.

Även cafédelen längst in i butiken blir kvar, något som de båda nyblivna företagarna ser som en viktig del av butikens funktion i Edsele.

– Butiken fyller ju en viktig social funktion också, vi vill bidra till att det är liv och rörelse i byn, säger Maggi som är glad över alla positiva reaktioner på nyheten om att det finns en plan för nyöppning.

– Vi har varit lite sparsamma med information innan allt blev klart men nu handlar det om att få ordning på allt som ska fixas till i butiken och fylla hyllorna, sedan kör vi igång!

Bildtext: Ylva och Magdalena Eliasson är nyblivna butiksägare och ser fram emot senare i höst när de får möjlighet att inviga Edsele’s Lanthandel.
