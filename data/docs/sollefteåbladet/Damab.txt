Damab - ett superföretag i stadig utveckling  

För fyra år sedan bestämde sig Mikael Olsson för att satsa fullt ut på sitt eget företag, Damab AB. Sedan dess har utvecklingen gått stadigt framåt, något som bland annat resulterat i att företaget blev utsett till Superföretag av analysföretaget Dun & Bradstreet.

Ett antal högt ställda kriterier måste uppfyllas för att bli ett Superföretag. Det handlar om att öka både omsättning och vinst samtidigt som företaget måste visa på stabilitet och långsiktighet i affären. Kriterierna måste uppfyllas minst fyra år i rad för att komma med på listan. 

– 2021 var det bara 19 företag i hela Västernorrland som uppfyllde kriterierna så det känns kul att vara ett av dem. Långsiktighet är viktigt för mig, jag fokuserar mycket på att bygga en stabil grund och inte växa för fort så att företaget klart upp- och nedgångar, förklarar Mikael som numera har uppdrag i ett mycket större område än de 15-20 mil han siktade på från början.

– Vi har precis avslutat ett jobb i Stockholm som har pågått i drygt ett år och vi har även haft uppdrag i Umeå. Nu har vi ett större jobb i Funäsdalen på gång samtidigt som vi har grejer på gång här i närområdet.

I takt med att uppdragen har blivit både fler och större har personalstyrkan växt. Damab har idag 12 anställda under högsäsong och Mikael som gärna sitter bakom spakarna i någon av maskinerna ägnar det mesta av sina dagar åt planering och att räkna på nya jobb.

– Det gäller att ligga steget före och ha många krokar ute. Samtidigt försöker jag hjälpa kollegor i branschen att lösa problem som kan uppstå. Min filosofi är att grannar hjälper varandra, det tjänar alla inblandade på i längden.

Sedan starten har inriktningen för Damab gått allt mer mot större markarbeten och grundläggningar för byggnader. 

– Det ena jobbet leder ofta vidare till nya uppdrag. Vi har flera återkommande kunder som numera hör av sig till oss redan tidigt i planeringen av nya jobb, konstaterar Mikael.

– Jag har haft turen att samla ett riktigt bra gäng som ställer upp när det behövs och gör ett otroligt bra jobb. Det hjälper till att bygga upp förtroende hos kunderna.

Med stadig tillväxt och många förfrågningar i omlopp finns alltid behovet att utöka personalstyrkan ytterligare.

– Jag söker egentligen alltid folk - grävmaskinister, traktorförare, anläggare och så vidare - som vill vara med och utvecklas med oss. För rätt person finns det definitivt jobb hos oss på Damab!

Bildtext: Mikael Olsson på Damab AB sitter egentligen hellre bakom spakarna i en grävmaskin men när Sollefteåbladet hälsar på för att prata utveckling och företagande blir det en stund i fåtölj på hemmakontoret.
