Sollefteå Karateklubb firar 50 år

I år är det 50 år sedan Fred Jarbro grundade Sollefteå Karateklubb, en klubb som med åren både har haft framgångar tävlingsmässigt och byggt upp ett högt anseende inom karaten, både i Sverige och internationellt.

Sollefteå Karateklubb grundades 1972 av Fred Jarbro, numera chefsinstruktör(?) och innehavare av 6:e Dan, alltså den sjätte nivån av svart bälte. Han var för övrigt den förste svensken att nå den nivån inom Wadokai - karatestilen klubben tränar. Det hela började dock med ett prova på-tillfälle som anordnades av en värnpliktig som ville hålla igång sin karateträning under sin tid på dåvarande I21.

– Jag har alltid varit intresserad av idrott och rörelse. När jag hörde om träningarna som hölls på regementet ville jag testa och fastnade direkt, framför allt eftersom tränarens ledarskap passade mig bra. Jag tränade för honom under ett år och som tur var ryckte en annan kille från samma klubb in året efter, berättar Fred som efter två år bestämde sig för att grunda en egen klubb.

– På den tiden var karate lite mystiskt men många var nyfikna och allt eftersom ryktet om att vi var en seriös klubb med bra träningar spred sig blev vi allt fler som höll på. Bland annat fastande min fru Monica för karate och har varit en stor tillgång genom åren, framför allt genom sitt engagemang i barngrupperna vi har haft sedan 80-talet.

Att få fram och utveckla ledare har varit en av klubbens framgångsfaktorer genom åren. Grundfilosofin är delaktighet, gemenskap och utveckling, något som bland annat återfinns i klubbens egen ledarskapsutbildning som alla handplockade blivande ledare får genomgå.

– Gemenskapen är otroligt viktig, hos oss är alla välkomna oavsett bakgrund och förutsättningar. Vi har även tydlig gemenskap med andra utövare i landet och världen, bland annat genom olika läger men även tack vare goda kontakter med de högsta företrädarna inom Wadokai i Japan som jag har lärt känna genom åren, förklarar Fred.

– Vi har haft framgångar i samband med tävlingar men det största framgången är nog att vi har tagit oss igenom 50 år av både med- och motgångar och haft möjligheten att vara en del i tusentals elevers personliga utveckling. Karate ger inte bara styrka och smidighet utan minst lika viktigt är trygghet, självtillit och förmåga att ta sig an de utmaningar man ställs inför i livet. 

Under pandemin har verksamheten gått på sparlåga men nu är det dags för nystart. 

– Vi kör igång med ett öppet hus den 30:e april mellan klockan 11 och 13 i Lillängets gymnastiksal där alla - både vuxna och barn - är välkomna att prova på karate och träffa oss i ledarstaben. Hoppas vi ses!

Bildtext: Instruktörer i Sollefteå Karateklubb som firar 50 år i år. Fr.v: Fred Jarbro 6th Dan JKF Wadokai, Monica Jarbro 1th Dan JKF Wadokai, Hans Lundberg 1th Dan JKF Wadokai, Fredrik Grönlund 1th Dan JKF Wadokai 
