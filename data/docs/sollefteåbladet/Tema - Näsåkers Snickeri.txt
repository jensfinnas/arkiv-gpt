Hållbarhet och hantverk hos Näsåkers Snickeri

När chansen att förverkliga en dröm dök upp bestämde sig Åsa Olofsson för att satsa. Nu fem år senare har hon fortfarande drömkänslan kvar varje gång hon kliver in genom dörrarna till sitt snickeri i Näsåker.

Det var när familjen skulle passa på att köpa verktyg i samband med att den tidigare ägaren, Kent  Lidström, hade utförsäljning som frågan om att ta över dök upp.

– När han såg att jag hade plockat på mig många prylar frågade han om jag inte skulle passa på att köpa hela verksamheten. Jag har alltid varit intresserad av hantverk och framför allt snickeri så tanken lockade verkligen, berättar Åsa som då jobbade inom behandlingsvården.

– Efter lite funderande och mycket pepp från familjen bestämde jag mig för att testa.

Därefter gick det snabbt. Åsa tog över Näsåkers Snickeri och hoppade på en tvåårig utbildning inom byggnadsvård på Träakademin i i Kramfors. Samtidigt fanns Kent - och finns fortfarande - kvar i verksamheten och bidrar med kunskap och erfarenhet.

– Det är verkligen guld att ha honom som mentor, han är snickare i fjärde generationen så det är en stor trygghet, konstaterar hon och berättar att företaget är inriktat mot specialsnickeri som fönster, dörrar och inredning, framför allt i massivt trä. 

– Jag brinner för hållbarhet, sunda material och gamla hantverkstekniker. Det är viktigt för mig att jobba på ett miljömässigt försvarbart sätt och produkterna som vi levererar är gjorda för att hålla riktigt länge. 

Kunderna finns i hela landet och efterfrågan är stor även om företaget inte gör så mycket väsen av sig lokalt.

– Vi jobbar lite i det tysta men telefonen fortsätter ringa många gånger i veckan så Näsåkers Snickeri har nått ut bra under åren. Min plan är att fortsätta på samma spår, att jobba långsiktigt i samma hållbara riktning.

Bildtext: Åsa Olofsson driver inte bara Näsåkers Snickeri, hon är även deltidsbrandman med stationering i Näsåker. – Det känns fint att kunna hjälpa till om det händer något och utbildningen man får är verkligen jättebra!

