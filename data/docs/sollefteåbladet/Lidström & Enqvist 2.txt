Sollefteåverkstad blir Norrlandsunikt skadecenter för Tesla

Lidström & Enqvist rustar för den elektrifierade framtiden. Företaget utökade nyligen sin skadeverkstad och är sedan några veckor tillbaka skadecenter för elbilstillverkaren Tesla.

– Vi är den enda verkstaden norr om Uppsala som får utföra skadereparationer på Tesla, konstaterar Magnus Lidström som driver företaget tillsammans med Jörgen Hellström. 

– Med tanke på hur snabbt Tesla växer på den svenska marknaden och hur stort upptagningsområde vi har så kommer vi förmodligen ha gott om jobb här framöver!

Processen att bli godkända av Tesla har varit lång. Arbetet inleddes för ungefär ett år sedan och det är många krav som måste uppfyllas för att ett samarbete ska bli aktuellt.

– Vi hade en stor fördel i och med att vi redan är ISO 9001-certifierade och hade mycket av frågorna som rör struktur och flöden på plats. Dessutom var det en grundförutsättning att ha skadeverkstad och lackering i samma byggnad, säger Magnus och tillägger att personalen har gått utbildningar i flera steg plus att nya Tesla-specifika verktyg har köps in för att få avtalet på plats.

– Tesla ställer otroligt höga krav när det gäller exempelvis kvalitet och kundnöjdhet, frågor som har varit högt prioriterade hos oss i många år. Därför känns det både utmanande och spännande att se var det här steget tar oss och att möta en för oss helt ny kundgrupp, säger Jörgen.

– I och med att de flesta av dem bor en bra bit från Sollefteå har vi lagt till ett verktyg för att skicka bilder för skadebedömning på vår hemsida. Allt för att underlätta hanteringen!

En annan nyhet som rör Lidström & Enqvist är att företaget nyligen förvärvade en av grannfastigheterna för att kunna expandera sin verkstad ytterligare. Fastigheten tillhörde tidigare Winterqvist Bilservice som också passar på att göra förändringar i sin verksamhet.

– Vi kommer att satsa fullt ut på vår serviceverkstad och önskar Lidström & Enqvist lycka till i sina nya lokaler, säger Fredrik Winterqvist (Måste dubbelkolla citatet med dem).

I och med förvärvet förfogar Lidström & Enqvist över dubbelt så stor yta för sin skadeverkstad där bland annat aluminiumarbeten blir allt mer vanligt förekommande. 

– Vi har varit trångbodda länge så det här blev en jättebra lösning. Vi spår att utvecklingen mot elektrifierade fordon kommer fortsätta i samma snabba takt så vi har sett till att vara med på tåget och kommer fortsätta jobba för att ligga i framkant, avslutar Magnus. 

Bildtext: 
