Matstafetten är tillbaka

Efter två års pandemiuppehåll är den omåttligt populära Matstafetten i Sollefteå tillbaka. Den 14 maj är datumet att planera in i kalendern redan nu för den som är sugen på att uppleva vad många brukar kalla årets höjdpunkt i festsammanhang.

Upplägget är lika enkelt som genialt. Man anmäler sig till Matstafetten parvis men inte nödvändigtvis med någon man lever med. Alla konstellationer är välkomna, kompisar, kollegor, syskon eller ytligt bekanta. 

– Under kvällen äter man förrätt, huvudrätt och efterrätt på tre olika ställen och med två nya par för varje rätt. Ingen vet i förväg vilka andra par som dyker upp utan det blir en överraskning. Efter desserten samlas alla för att gemensamt fortsätta festen tillsammans med övriga matstafettare, förklarar stafettgeneral Patrik Stolt från föreningen RT97 som arrangerar det hela.

– Inför stafetten får alla deltagande par ett brev med instruktioner om vilken av rätterna de förväntas bjuda på och var de ska ska starta sin stafett. Efter varje rätt öppnas nya kuvert som talar om var respektive par ska ta vägen för nästa rätt. Som bäddat för en spontan, rolig och oförglömlig kväll!

I skrivande stund håller de sista detaljerna kring årets stafett på att spikas men att det är den 14 maj som gäller är klart, likaså att sista anmälningsdag är den sista april. För att evenemanget ska vara hanterbart för arrangören är antalet platser begränsat så för att vara säker på att få vara med är det bra att boka i god tid.

– Enklast är att boka via vår sida på Facebook som heter just Matstafetten, säger Patrik och tillägger att stafetten inte bara är en riktigt rolig kväll utan även gynnar välgörande ändamål i kommunen.

– Varje år skänker vi överskottet till något med lokal anknytning. Senast köpte vi exempelvis in leksaker till förskolor i Sollefteå. Vad det blir i år är inte bestämt än men att matstafetten är ett bra sätt att hjälpa andra är ännu en anledning att boka in sig redan nu!




