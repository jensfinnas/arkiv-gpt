10 år i välmåendets tjänst

I år är det 10 år sedan Morgan Nordin började jobba med massage i Sollefteå. Han har dock varit i branschen nästan dubbelt så länge och viljan att hjälpa andra att slippa smärta finns med sedan längre tillbaka än så.

– Att lindra smärta genom massage sitter i sedan jag var med om en bilolycka under sista året på gymnasiet. Efter den började jag testa olika sätt att lindra min egen smärta i exempelvis nacken och genom det lärde jag mig tidigt att hitta rätt punkter, förklarar Morgan som därefter läste friskvårdslinjen på Vindelns Folkhögskola i Umeå där massage bland annat fanns med bland kurserna.

– När jag sedan började jobba på ett spa märkte jag tidigt att massage är min grej. Sedan dess har jag jobbat med det på flera olika ställen innan jag flyttade hem till Sollefteå plus att jag har gått flera olika vidareutbildningar. Jag jobbade jag på dåvarande Anthill tills verksamheten avvecklades och det var då jag bestämde mig för att starta eget företag.

Sedan dess har han hunnit massera oräkneliga Sollefteåbor och besökare, de senaste sju åren i sin salong på Storgatan ovanför Swedbank. Han erbjuder allt från smärtbehandlingar och idrottsmassage till öronakupunktur, taktil massage och dry needling.

– Dry needling är också en behandling med nålar och kan göra underverk för personer med långvariga problem med smärta, säger Morgan och tillägger att dagens stillasittande arbeten gör att många får problem med kroppen på olika sätt.

– Till viss del går det att förebygga problem genom att ta mikropauser och styrketräna så att musklerna behåller rätt balans. Yoga är också en bra träningsform för det.

Massage kan vara både välbehövligt och behagligt oavsett om man har ont någonstans eller inte.

– Ofta handlar det om specifik behandling av vissa områden men ibland är det mer avslappnande massage som efterfrågas. Jag är väldigt lösningsfokuserad och gillar att ta reda på vad kunden behöver för att må bra!


Bildtext: I år har Morgan Nordin jobbat med massage i Sollefteå i 10 år. Sedan sju år tillbaka driver han företaget Massageterapeut Morgan Nordin på Storgatan 55.
