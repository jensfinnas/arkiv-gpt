H.Näsmark Måleri (Ej spikad rubrik)

Efter 15 år i branschen bestämde sig Henrik Näsmark för att ta steget till eget. Sedan i oktober förra året driver han sitt eget företag - H.Näsmark Måleri AB - som utför det mesta inom byggnadsmåleri.

Österforsebon Henrik Näsmark kom in i branschen via ett sommarjobb som ledde vidare till en lärlingsplats 2007. Sedan dess har han både hunnit samla på sig 15 års erfarenhet och ett sug efter att driva sitt eget företag.

– Jag har trivts som anställd och har hunnit jobba för många av firmorna i Sollefteå men tanken på att köra igång något eget har funnits med i bakgrunden de senaste åren. I höstas kände jag att det var läge att testa livet som företagare och i oktober var jag igång.

Sedan dess driver han alltså H.Näsmark Måleri AB och har trots pandemin fått en riktigt bra start på verksamheten. Han åtar sig jobb inom det mesta som har måleri att göra och riktar sig både ll kunder i Sollefteå kommun, Kramforsområdet och upp mot Hammarstrand. 

– Nu är det innejobb som målning och tapetsering som gäller men till våren kör jag igång med fasadjobb. Det börjar bokas upp redan nu så som kunder gäller det att vara ute i god tid om man har såna projekt på gång!

Henrik har samarbeten med andra firmor i Sollefteå och åtar sig både helhetslösningar och delar av projekt.

– Vissa kunder vill bara ha hjälp med själva förarbetet inför exempelvis målning eller tapetsering, förklarar han.

– Förarbetet är avgörande för att få ett bra resultat men många tycker att den delen är tråkig. Jag gillar att spackla och slipa så för min del funkar det upplägget lika bra.

Som nystartad är det förstås mycket att tänka på men Henrik trivs bra i sin nya roll som företagare.

– Jag gillar att jag kan styra mina dagar på ett annat sätt nu än som anställd. Samtidigt är det mer att hålla reda på så det är skönt att jag har bra rutin på själva jobbet när det är mycket nytt runtomkring, konstaterar han.

– På sikt vore det roligt att kunna anställa någon i företaget men nu är det fullt fokus på att bygga upp en grund och känna på marknaden. Hittills känns det riktigt lovande, jag har ett bra kontaktnät och telefonen ringer allt oftare så jag ser positivt på framtiden!

Bildtext: Henrik Näsmark startade sitt företag H.Näsmark Måleri AB i oktober förra året och i full gång med projekt både i- och runt om Sollefteå kommun.

