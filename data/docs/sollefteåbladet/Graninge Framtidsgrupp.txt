Graninge Framtidsgrupp är bäst i Sverige

I slutet av november utsågs Graninge Framtidsgrupp till Årets bästa lokala utvecklingsgrupp i Sverige av riksorganisationen Hela Sverige ska leva. – Det är samarbete och stort engagemang runt om i hela Graninge som ligger bakom vinsten, konstaterar Marie Ohlsson, ordförande i Graninge Framtidsgrupp.

Gruppen hade egentligen siktet inställt på utmärkelsen Årets by i Sollefteå kommun när de skickade in sin utvecklingsplan till föreningen Lokal Utveckling Sollefteåbygdens årliga tävling. Den utmärkelsen gick dock till Björkåbruk i år så det var en glad överraskning när gruppen nåddes av nyheten om att Graninge valts till Årets by i Västernorrland 2022 av Hela Sverige ska leva, Länsbygderådet i Västernorrland. 

– Oväntat, kul och ett kvitto på att vårt sätt att jobba är bra, säger Rose-Marie Eliasson och förklarar att Graninge Framtidsgrupp fungerar som ett paraply som kopplar ihop föreningslivet i hela Graninge.

– Vi är en geografiskt stor bygd så det är förstås en utmaning att hålla ihop allt. Det är en stor fördel att vi har Graningebyn där det är lätt att samlas, det är byns hjärta där mycket av den samverkan som ligger bakom utvecklingen sker.

I slutet av november stod det klart att Graninge Framtidsgrupp kammade hem titeln Årets bästa lokala utvecklingsgrupp bland alla nominerade kandidater från hela landet. Gruppen skickade ner fyra representanter till Stockholm för att ta emot priset och en prischeck på 10 000 kronor.

– Vi är glada och hedrade över utmärkelsen men vill poängtera att det här priset är för alla i hela Graninge. Det här är något vi uppnått tillsammans, understryker Marie och räknar upp föreningar, Svenska kyrkan, Pingstkyrkan och företagen i bygden som delaktiga i arbetet vid sidan om enskilda bybor.

– Att vi har sån uppslutning från alla delar av Graningebygden bidrar både till att det blir lättare att genomföra saker plus att vi har kul tillsammans när vi gör det!

Nästa steg är att bjuda in till ett möte på Graningebyn för planering av vad prispengarna ska gå till och hur utvecklingsplanen ska uppdateras.

– Det är viktigt att fira framgångar så vi siktar på att samla så många Graningebor som möjligt nån gång efter nyår. Ju fler vi är som jobbar tillsammans desto mer kan vi åstadkomma!

Bildtext: Representanter från Graninge Framtidsgrupp i samband med att de mottog utmärkelsen Årets bästa lokala utvecklingsgrupp. Från vänster: Magnus Henriksson, Tommy Bergqvist, Marie Ohlsson och Rose-Marie Eliasson.


