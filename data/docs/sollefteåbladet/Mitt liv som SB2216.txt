Vårt liv som: Influencers

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Kalle Flodin och Christine Kjaer som lever och jobbar som influencers.

En influencer, eller influenser, beskrivs ofta som en person som använder sig av sitt nätverk av följare på sociala medier till att nå ut med ett specifikt budskap, marknadsföra en produkt eller ett varumärke. Yrket är för många starkt förknippat med mode, skönhet, resor och lyx i allmänhet men Kalle och Christine håller snarare på med motsatsen till det.

– Jag bodde i Stockholm men längtade efter en annan livsstil. Lite spontant köpte jag en stuga i skogen i Norrledinge med planen att åka upp på helgerna. Efter att ha varit uppe några veckor sommaren 2018 insåg jag att jag mår mycket bättre här och bestämde mig för att flytta upp permanent, berättar Kalle som började dela med sig av sitt enkla liv i stugan på Youtube. 

I Köpenhamn gick Christine i liknande tankar. Hon trivdes med sitt jobb som hormonterapeut men längtade bort från stadens stress. I sin jakt på inspiration kring att ställa om till ett enklare liv nära naturen råkade hon hamna i Kalles kanal. De fick kontakt, tycke uppstod och inte långt därefter var Christine också Norrledingebo. 

– Jag driver bland annat en medlemssida inriktad på kvinnohälsa och fortsätter träffa klienter men numera online istället för på kliniken. Men vid sidan om det skapar jag även innehåll kopplat till frågorna jag brinner för och lägger ut på TikTok, Instagram och Youtube.

Tillsammans har paret hundratusentals följare i sina kanaler och lever på att dela med sig av sin vardag och sina intressen till sin publik. Inkomsterna kommer dels från plattformarna som betalar en ersättning utifrån hur många visningar innehållet i kanalerna får men även via försäljning av e-böcker, föreläsningar och samarbeten med olika företag.

– När det gäller sponsring och betalda samarbeten tackar vi nej till det mesta, vi jobbar bara med varumärken som verkligen hänger ihop med det vi gör. Vi måste leva som vi lär för att vara trovärdiga så det funkar inte att uppmana till onödig konsumtion när vi själva vill inspirera till ett enklare liv, säger Christine.

– Vi satsade på våra drömmar och mycket av det vi delar med oss av handlar om att inspirera andra att göra samma sak, oavsett vad deras drömmar är, säger Kalle och tillägger att det krävs väldigt mycket jobb för att lyckas online.

– Kanalerna måste matas hela tiden och det tar lång tid att skapa innehåll som både ser och låter bra. Man måste verkligen brinna för det man gör och vara beredd på att det kan ta lång tid innan man slår igenom till en tillräckligt bred publik för att man ska kunna leva på det.

Faktaruta
Ungefärliga följarantal, Kalle: Youtube, 183 000, Instagram, 25 000, Facebook, 3 000. Christine: TikTok, 42 000, Youtube, 25 000, Instagram, 9 000.
Når dagligen ungefär 164 000 unika tittare från hela världen.
Båda har träffat flera personer som har valt att flytta till Sollefteå kommun tack vare inspiration från parets kanaler.
Kalle publicerade nyligen en film om Sollefteå och varför han och Christine trivs här. Den har i skrivande stund visats över 186 000 gånger.
Fördelar med att vara influencers: Frihet, utlopp för kreativitet och starkt stöd från trogna följare
Nackdelar med att vara influencers: Krävande, osäkert och man måste hantera att folk plötsligt kommer ha åsikter om det mesta man gör.
