Motorfestival på Åsmyrsbanan

Under årets Nipyran är det inte bara inne i centrala Sollefteå det händer grejer. Söndagen den 24 juli arrangerar Sollefteå Motorklubb en motorfestival på Åsmyrsbanan som ligger mellan Sollefteå och Långsele.

– Vi testade konceptet redan förra året och det blev bra men då körde vi mitt i veckan. Nu bestämde vi oss för att passa på när det är mycket folk i rörelse i och med Nipyran för att locka ännu fler att testa motorsport, berättar Frans Sjölander, vice ordförande i Sollefteå MK.

– Evenemanget gör vi i samarbete med MHF Fritid från Uppsala som jobbar konceptet Enkel motorsport som handlar om att få igång mer verksamhet kring just motorsport och motorbanor. Dessutom jobbar vi tillsammans med Sollefteå kommuns funktionsstöd för att ge möjlighet för personer med funktionsvariationer att testa också.

Motorfestivalen håller på mellan klockan 11.00 och 16.00 och alla som är nyfikna på motorsport är välkomna oavsett ålder eller förkunskaper. 

– Det kommer finnas möjlighet att ta med och provköra sitt fordon, exempelvis crosscart, folkracbil, rallycrossbil på bana med tidtagning men då behöver man dock anmäla sig i och betala en mindre avgift. Ungdomar mellan ca 14-18 år har möjlighet köra på bana med målsman, annars ordnar vi bisittare och vi har även två egna bilar som ungdomar utan körkort kan få testa, säger Frans och tillägger att det även går att ta med egen cross eller radiostyrd bil och provköra på bana.

Målet med dagen är att visa upp ett tvärsnitt av vad motorsport handlar om och förhoppningsvis väcka intresset hos fler att börja köra.

– Epa-kulturen är ju stor nu så vi kommer anordna en Epa-utställning med tävlingar också. All info finns och anmälningsformulär finns på vår hemsida!

Bildtext: Under den inledande söndagen under Nipyran - alltså den 24 juli - blir det Motorfestival på Åsmyrsbanan som ligger mellan Sollefteå och Långsele. Under dagen finns det möjlighet att provköra exempelvis sina egna fordon som ex. crosscart, motocross och radiostyrda bilar på bana med tidtagning.
