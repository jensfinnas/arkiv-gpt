Tio år av kunskapsförmedling

I år är det tio år sedan Senioruniversitetet i Sollefteå bildades, en ideell organisation som ser till att förmedla kunskap i form föreläsningar om allt från folkrätt och rymdforskning till hunddressyr och klimatfrågor.

– Det finns 33 andra senioruniversitet i Sverige och vi fick inspiration från vår motsvarighet i Härnösand, berättar Christer Persson som har varit ordförande i föreningen sedan starten 2012.

– Vi startade igång med hjälp av dem och Folkuniversitetet,. Från början var vi inte fler än fyra medlemmar men nu är vi uppe i drygt 200!

Syftet med Senioruniversitetet i Sollefteå är att förmedla kunskap på akademisk nivå till personer som antingen själva är pensionärer eller har närstående som är det. 

– Grunden i vår verksamhet är att vi arrangerar fyra föreläsningar per termin. Ämnena varierar man den röda tråden är bredd, hög kvalitet och att vi håller oss nära forskningens framkant, säger kassör Alf Bergkvist och tillägger att man varken behöver vara medlem eller akademiker för att delta på föreläsningarna.

Under de tio år som verksamheten har pågått hittills har över 70 föreläsningar genomförts som i sin tur tillsammans har lockat mer än 5000 åhörare.

– Det är rätt många per tillfälle så det är vi stolta över, konstaterar Christer och berättar att föreläsningarna vanligtvis hålls i Missionskyrkans lokaler.

– Utöver föreläsningarna så brukar vi även anordna en medlemssammankomst per termin där vi träffas och gör något tillsammans, exempelvis har vi åkt på studiebesök till universiteten i Sundsvall och Umeå

Senioruniversitetets första decennium kommer firas med en jubileumsföreläsning den 19 oktober. Då kommer KG Karlsson, astronom, författare och tidigare professor i fysikens didaktik vid Mittuniversitetet hit och föreläser kring frågan Är vi ensamma i universum?

– VI har även fler föreläsningar under hösten och vårprogrammet är redan klar. Det är så inspirerande att jobba med det här så vi ser redan fram emot 15-årsjubileet 2027, avslutar Alf.

Bildtext: Alf Bergkvist och Christer Persson, kassör respektive ordförande för Senioruniversitetet som firar 10 år. Mer information om deras verksamhet och kommande föreläsningar finns på deras hemsida och Facebooksida.



