Blommor livar upp sommar såväl som vinter

Sommartid har vackra planteringar varit en del av stadsbilden sedan länge men i år lyser även färgglada höstplanteringar upp i mörkret. Sollefteåbladet tog en pratstund med Elin Östlund och Mohammad Bani Sokaini på kommunens parkavdelning som ligger bakom mycket av jobbet med planteringarna i Sollefteå och Långsele.

– Designen på årets sommarplanteringar är det Kicki Ström Jacobsson som ligger bakom. Hon jobbar egentligen som registrator hos kommunen och gjorde ett uppskattat inhopp hos oss på parkavdelningen. Mohammad, Lena Sandström och Bo Toll hade därefter hand om plantering och skötsel. Det var Kicki som ihop med vår chef Mikael Aronsson valde ut de nya krukorna som vi numera har fyllt på med höstplantor som håller en bit in i januari, förklarar Elin Östlund som anslöt till parkavdelningen tidigare i höst.

– Jag har bland annat haft motsvarande jobb i Kramfors under åtta år och där har dom kört med höstplantering länge så jag föreslog att vi skulle börja med det här i Sollefteå också. 

Förslaget gick igenom och nu lyser kombinationer av bland annat ljung, enris, granris och slilvernjurvinda upp i vintermörkret längs gågatan. I lyktstolparna hänger också planteringar som hänger ihop med julbelysningen och inför skyltsöndagen restes årets julgran på torget som året till ära har en helt ny belysning.

– Vi köper in plantor från Bodéns och Österåsens handelsträdgårdar och försöker vara strategiska så vi får ut hållbara planteringar med enkla medel. Det mesta av materialet till höstplanteringarna kommer från kommunens egna skogar till exempel.

Till våren kan vi se fram emot ännu tidigare blomsterprakt och en ny design när det gäller planteringar. Mohammad har jobbat på parkavdelningen sedan 2016 och har bland annat hand om alla frilandsplanteringar i Sollefteå.

– Vi har redan planterat tulpanlökar i rabatterna så förhoppningsvis kommer det upp rosa, vita och gula tulpaner nån gång i maj, säger han.

– Både design och beställningar inför 2023 gjordes redan under hösten för att säkra upp att vi får det vi behöver, totalt blir det flera tusen plantor. Bara planteringen med ordet SOLLEFTEÅ i stadsparken kräver över 500 plantor.

Nästa år kan vi bland annat se fram emot penséer längs gågatan tidigt på våren och begonior i fyra färger i rabatterna. Än är det dock långt till våren och gott om tid att njuta av vinterns stadsbild.

– Det är kul att inreda gaturummet och att se vilken stor skillnad det går att göra med färg och form. Kombinationen av planteringarna vi har nu och julbelysningen livar verkligen upp!

Bildtext: Elin Östlund och Mohammad Bani Sokaini jobbar på Sollefteå kommuns parkavdelning och har bland annat hand om de nya höstplanteringarna i Sollefteå och Långsele.

