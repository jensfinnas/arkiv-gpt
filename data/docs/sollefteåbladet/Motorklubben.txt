Sollefteå Motorklubb bjuder in till Motorfestival

Den 23 juli är ett datum att lägga på minnet för alla med motorintresse. Då är det dags för årets Motorfestival på Åsmyrsbanan mellan Sollefteå och Långsele, ett tillfälle att uppleva alla möjliga inriktningar av motorsport för både nybörjare och rutinerade motorentusiaster.

Det är Sollefteå Motorklubb som står bakom evenemanget som har anordnats de senaste tre åren. Tidigare har en extern aktör hyrt in sig på banan och hållit i trådarna men i år blir det en festival i Sollefteå MK:s egen regi.

– Upplägget blir däremot samma, målet är att det ska bli en dag där det händer så mycket som möjligt med koppling till motorsport och motorkultur. Både crossbanan och folkracebanan kommer vara öppen för provkörning plus att det finns möjlighet för barnen att prova cross på våra två knattebanor, berättar Frans Sjölander som är vice ordförande i Sollefteå MK.

En central del a festivalen är möjligheten att prova att köra på bana med tidtagning med sitt eget fordon. Allt från vanliga bruksbilar till rallybilar, folkracebilar och crosscarts är välkomna. Arrangören ser dock gärna att den som vill komma med sitt fordon föranmäler sig.

– Det är mest för att vi ska kunna planera och se till att alla som vill hinner köra

Under dagen blir det även EPA-utställning, billjudstävling och andra aktiviteter. Syftet med festivalen är att öka intresset för motorsport och locka fler till Åsmyrsbanan.

– Vi har satsat mycket på förbättringar under de senaste åren och inom kort ska vi bland annat asfaltera delar av folkracebanan. Inom något år är planen att komma igång med folkracetävlingar men redan nu har vi tillstånd för våra medlemmar att träna på banan.

Frans tipsar om att mer information om Motorfestivalen och kontaktuppgifter för den som är sugen på att komma igång med exempelvis folkrace redan nu finns på klubbens sida på Facebook.

– Nu ser fram emot en riktig heldag i motorsportens tecken den 23 juli!

Bildtext: Beror på bilden.
