Rundvirke Skog plockar russinen ur skogskakan

Skogsnäringen är stark i vår del av landet och nyligen etablerade sig en för Västernorrland ny aktör i Sollefteå. Sedan ett par veckor tillbaka har nämligen Rundvirke Skog ett kontor hos Grand Kontorshotell på Kungsgatan 7 och siktar på att växa på skogsmarknaden i hela länet.

Kontoret är förvisso nytt men som företag har Rundvirke Skog funnits med länge. Inriktningen är högkvalitativt specialvirke som elstolpar, slipers, svarvtimmer och octostolpar för exempelvis instängsling inom lantbruk och hästnäring. Det Hälsingebaserade företaget har både egna fabriker och en inköpsorganisation och det är den senare som nu har etablerat sig i Västernorrland.

– Vi har verkat i området tidigare också men då har vi framför allt handlat med andra större aktörer i skogsbranschen. För ungefär fyra år sedan började vi bygga upp en organisation för egen köpverksamhet direkt mot lokala skogsägare och det är den som vi nu lanserar på lite bredare front, förklarar Martin Norberg som bland annat har jobbat som virkesutsynare i 20 år innan han klev in i rollen som virkesinköpare.

– Rundvirke Skog köper in skog precis som andra aktörer i branschen, skillnaden är att vi är extra intresserade av träd med speciella egenskaper eftersom vi förädlar dem till olika specialprodukter. Det innebär också att vi betalar extra bra för just det virket.

Företaget har erfarna virkesutsynare som märker ut träd som uppfyller de olika kraven inför en avverkning. Dessa sorteras sedan ut och transporteras till de respektive fabrikerna för vidare förädling. Rundvirke Skog levererar bland annat octostolpar till hela Europa och är en av världens största tillverkare av kraft- och telefonstolpar.

– En fördel med sättet vi jobbar på är att virke med extra hög kvalitet kommer till bättre användning än att bli pappersmassa. Dels är det ett ansvarsfullt sätt att utnyttja en av våra viktigaste naturtillgångar men det är också ett sätt att höja värdet på våra kunders skog, tillägger Olof Westin som också är virkesinköpare hos Rundvirke sedan några månader tillbaka.

– Vi är med våra kunder genom hela processen från planering och röjning till avverkning och planering. Den stora skillnaden är att vi passar på att plocka ur russinen ur kakan så att skogen kommer till maximal användning.

De båda virkesinköparna spenderar det mesta av sina dagar i skogen men bemannar kontoret på tisdagar och fredagar.

Bildtext: Olov Westin och Martin Norberg är virkesköpare på Rundvirke Skog som nyligen öppnade kontor på Grand Kontorshotell i Sollefteå. 
