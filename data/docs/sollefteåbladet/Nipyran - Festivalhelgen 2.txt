Storslagen festival-final

Från torsdagen den 27 juli börjar uppladdningen inför Nipyrans avslutande festivalhelg. Starten går med Nipsommar XL och därifrån fortsätter feststämningen under hela helgen.

Nipsommar XL är både den storslagna avslutningen på åres Nipsommar-kvällar och inledningen på Nipyrans festivalhelg. Under torsdagen växer krögartälten fram i parken och framåt kvällen öppnar serveringen i samband med att underhållningen börjar på scenen. 

I år är det folkkäre Rickard Olsson som håller i taktpinnen tillsammans med bland annat Dogge Doggelito och Klar Norberg med vänner som ser till att hålla stämningen på topp under hela kvällen.

Fredagen är Sollefteådagen och bjuder på en välfylld stadspark och gågata. Bland annat genomförs det populära akracet i kanalen intill stadsparken och krögartälten hälsar hungriga och törstiga besökare välkomna redan på dagen.  

Framåt kvällen inleds festivalhelgen med bland annat Melodifestivalen-bekanta Smash Into Pieces, norska partymaskinen Signes Ronny och sedan länge efterfrågande hemmasonen Emil Assargård som gör ett efterlängtat besök på Nipyran-scenen.

– Det känns fantastiskt kul att komma hem och spela, särskilt eftersom finalen på Nipyran brukar vara på årets bästa kvällar i Sollefteå, säger Emil som ser fram emot att möta publiken på hemmaplan.

– Vi är definitivt laddade och redo att leverera feststämning! För egen del är det extra kul eftersom jag får sällskap av en gammal klasskompis från gymnasiet på scenen i form av Henrik X som kommer sitta bakom trummorna.

Årets Nipyra avslutas i kärlekens tecken med Sollefteå Pride under lördagen, en färgsprakande hyllning till glädje, stolthet och allas rätt att älska vem den vill. Den stora paraden startar på Risön klockan 13.00 och avslutas i stadsparken där det blir uppträdanden, tal och en härlig uppladdning inför kvällens festligheter.

Innan glittret har hunnit lägga sig tar festivalhelgens stora finalkväll över. Stadsparken står redo med hoppland, krögartält och underhållning på scenen. För lördagens underhållning står bland annat ständiga barnfavoriten Dolly Style och lokala kultgruppen Nylands Järn, kända för låtar som 40 genom Bollsta, Här i Kramfors och Vi måste ligga mera. Båda festivalhelgskvällar avslutas dessutom av Sollefteåbandet Mash the Beat som levererar en salig blandning av kända och mindre kända hits som håller stämningen igång hela natten lång.

Bildtext: Under festivalhelgen som inleds med Nipsommar XL på torsdagen och fortsätter in på småtimmarna mellan lördag och söndag är det full fart i Sollefteå stadspark som gäller.
