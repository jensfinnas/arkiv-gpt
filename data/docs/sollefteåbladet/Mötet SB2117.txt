Sollefteåbladet möter:
Rafi Hamidi

Från servering via baren och receptionen till biträdande hotellchef. Det är ingen dålig utveckling, särskilt för någon som kom till Sverige helt ensam som 16-åring, lyckades bli bartender trots att han inte dricker alkohol och har utbildat sig till undersköterska parallellt med jobbet. I det här numret möter Sollefteåbladet Rafi Hamidi.

När vi träffas i lobbyn på Hotell Hallstaberget är det relativt lugnt men det är högst tillfälligt. Hotellet är fullbokat och det finns massor att göra men det är ändå en helt lugn och avslappnad biträdande hotellchef som slår sig ner i soffan mitt emot.

– När jag började som servitör 2018 var det mitt första jobb. Från början fick jag ha hand om ett enda bord med två personer men jag lärde mig snabbt och kunde ta allt större ansvar.

På den tiden var språket en utmaning. Rafi kom till Sverige som ensamkommande flykting från Afghanistan drygt två år tidigare. Han hade förvisso hunnit lära sig en del svenska men långt ifrån tillräckligt för att känna sig helt avslappnad kring beställningar och frågor om menyn.

– Jag var dessutom den enda som pratade persiska i personalen så det fanns ingen som kunde tolka. Men min pappa tyckte det var viktigt att jag fokuserade skolan i hemlandet istället för att börja jobba tidigt så jag klarade mig på en blandning av svenska och engelska, förklarar han och tillägger att han fick bra hjälp av kollegorna på hotellet att komma vidare med språket.

När serveringen föll på plats började han snegla mot baren, ett något otippat val kan man tycka med tanke på att Rafi själv inte dricker alkohol. Däremot lockades han av bartenderyrket och tog pass i baren när han fick chansen. 

– I Afghanistan finns det inga barer så det var helt nytt för mig. Men det finns ju tydliga recept så jag lärde mig dem utantill och det har funkat bra sedan dess. Hittills har jag inte fått några klagomål, ler han och berättar att nästa steg var receptionen.

– Först jobbade jag nätter, när jag kunde det blev det dagtid också. Det är två helt olika typer av jobb men det jag lärde mig är att det alltid finns något att göra på ett hotell. Man blir aldrig klar och ju mer man kan göra på natten desto lättare går det för de som jobbar på dagen.

Nu fyra år efter han tog sina första trevande steg i restaurangen är Rafi alltså biträdande hotellchef och har i skrivande stund inte ens hunnit fylla 22 år än.

– Jag är under utbildning nu och det är mycket att tänka på men samtidigt väldigt utvecklande. Jag är verkligen tacksam för att hotellchef Björn Norman litar på mig och har gett mig det här ansvaret, konstaterar han och nämner även att Alexander Eriksson som är bokningsansvarig och restaurangchef Anneli Styrman har haft stor betydelse genom åren.

– Det har alltid varit viktigt för mig att försörja mig själv. Jag kunde få olika bidrag när jag gick i skolan men tackade nej till det och satsade på att söka jobb istället. Det var Anneli som gav mig chansen när jag kom förbi med mitt CV, det är jag väldigt glad för.

Att han skulle göra kometkarriär inom hotellbranschen kom som en överraskning. Rafi hade egentligen siktet inställt på läkaryrket och parallellt med jobbet på hotellet gick han klart gymnasiet och tog studenten i våras.

– Jag är utbildad undersköterska också men jag trivs så bra på hotellet. Nu satsar jag allt på det här yrket istället.

Det råder inga tvivel om att han satsar helhjärtat. Datorn och telefonen finns alltid inom räckhåll och han försöker hoppa in och hjälpa till det behövs oavsett var i verksamheten det gäller.

– Nu börjar jag få koll på köket och behöver vi fler som städar så gör jag det. Här säger vi aldrig ”det är inte mitt jobb", alla har samma mål och alla hjälps åt att nåt dit, förklarar han och konstaterar att den gemenskapen betyder mer för honom än bara själva jobbet.

– Jag tog mig genom hela Europa ensam men nu är jag inte ensam längre, vi är som en stor familj här på hotellet! 


Faktaruta
Namn: Rafi Hamidi
Ålder:
Bor: I Sollefteå
Gör: Biträdande hotellchef på Hotell Hallstaberget
Gör också: Gillar att laga mat och ta det lugnt hemma. Reser gärna och upplever nya kulturer men just nu är det fullt fokus på jobbet.


