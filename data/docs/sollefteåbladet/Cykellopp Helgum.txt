Trettionde varvet runt Helgumsjön

Den 1 juli blir det cykelfest runt hela Helgumsjön igen. Då är det nämligen dags för Cykelloppet Helgumsjön som i år firar 30-årsjubileum.

Första gången cykelloppet gick av stapeln var 1992 när den dåvarande prästen i byn, Erik Holmlund, var pådrivande i att dra igång evenemanget tillsammans med Helgums byalag. Sedan dess har loppet fortsatt att arrangeras i ungefär samma form hela 30 gånger sedan starten.

– Det har verkligen blivit en tradition för många att vara med. Vi har gott om deltagare från närområdet men det kommer även cyklister från exempelvis Örnsköldsvik och Sundsvall plus att många utflyttade brukar passa på att komma hem för att vara med, berättar Maria Molin från cykelloppskommitén som håller i trådarna kring arrangemanget.

– VI sköter det övergripande men vi samarbetar med flera föreningar, företag och privatpersoner för att få ihop arrangemanget.

Bansträckningen följer Helgumsjön och längs vägen finns ett flertal kontroller utplacerade. Kontrollerna bemannas av föreningar, företag och privatpersoner som erbjuder allt från vätska till fika-möjligheter och olika upptåg. För den som cyklar hela sträckan handlar det om 4,2 mil men det går lika bra att bara avverka delar av banan. Det mesta med Cykelloppet Helgumsjön Runt är nämligen valfritt.

– Det är ju egentligen ingen tävling, vi mäter ingen tid och det finns inga placeringar. Däremot är alla som minst cyklar mellan två kontroller med i en stor utlottning av Nipkort, förklarar Niklas Nylander från byalaget.

– Prisutdelningen hålls klockan 16.00 vid HH64:s klubbstuga intill Helgumskolan men numera är det inget krav på att man är på plats för att kunna vinna.

Loppet pågår mellan klockan 09.00 och 15.00 . Under den tiden är det fritt att välja både starttid och startplats själv. Det är helt enkelt bara att dyka upp vid någon av kontrollerna för att lösa startkort och rulla iväg.

–  Vi brukar ha allt från barn som precis lärt sig cykla till 90-åringar bland deltagarna så det är verkligen ett lopp för alla. Många familjer ser det mer som en utflykt och passar på att stanna och fika ofta längs vägen, säger Maria och berättar att deltagarrekordet ligger på runt 400 deltagare.

– Nu när vi har jubileum hoppas vi på bra uppslutning och passar på att tipsa alla som brukar vara med att ta med minst en cykelkompis till årets lopp!

Bildtext: Den 1 juli arrangeras Cykelloppet Helgumsjön Runt för 30:e gången.
