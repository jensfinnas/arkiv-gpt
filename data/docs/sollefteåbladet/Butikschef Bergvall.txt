Han axlar rollen som butikschef för ICA Kvantum

I början av april tog Jonas Bergvall över rollen som butikschef på ICA Kvantum i Sollefteå, en tjänst han har jobbat mot under flera år och ett viktigt steg mot målet att en dag bli ICA-handlare själv. 

Hur kom du in branschen?

Det började med ett sommarjobb i en annan ICA-butik när jag gick gymnasiet(?). En vecka blev två, sedan förlängdes det till hela sommaren. Jag trivdes direkt så det blev flera somrar och sedan fortsatte jag där i drygt tre år innan jag fick jobb på Kvantum någon månad innan den då nybyggda butiken skulle öppna i slutet av oktober 2013.

Och sen har det varit Kvantum som gäller?

Ja, jag tillhör inventarierna nu! Jag var med och tog emot den första varuleveransen och sen har jag hunnit jobba med det mesta i butiken. Jag började som b-ansvarig för mejeriavdelningen, har varit säljledare för Frukt & Grönt, jobbat som säljcoach för att driva lönsamma affärer, hoppat in på dom flesta andra avdelningarna och dom senaste åren varit försäljningschef för färskvaror.

Hur fick du jobbet som butikschef?

Vår handlare Ulf Schön har alltid varit mån om att det ska finnas bra karriärvägar inom företaget och det är även en viktig del av upplägget inom ICA. För några år sedan kände jag att jag stod och stampade lite men efter ett snack med Ulf gjorde vi en plan. Fia Svensson som var butikschef innan mig ska bli egen handlare så jag tog över stafettpinnen för några veckor sedan efter att ha varit ställföreträdande för henne sedan en tid tillbaka. 

Hur känns det?

Otroligt inspirerande! Samtidigt är jag ödmjuk inför uppgiften, jag har samlat på mig mycket erfarenhet under mina år i branschen och har gått flera ledarskapsutbildningar genom ICA. Samtidigt har jag mycket kvar att lära, som tur är har jag massor av bra människor runt mig. Jag har jobbat hårt och är definitivt stolt över det här steget. Att jag byter jobb innebär dessutom ringar på vattnet som gör att andra i butiken också kan avancera, vi bygger företaget underifrån och det tror jag är en framgångsfaktor.

Hur ser planerna ut här framöver?

Som butikschef är jag ytterst ansvarig för butiken och allt som har med arbetet på butiksgolvet att göra. Med andra ord lär det bli fullt upp med allt från personalfrågor till att se till att uppfylla kundernas förväntan när de kliver in genom dörrarna. För egen del är målbilden på lång sikt klar, jag vill bli egen handlare. För att nå dit krävs både engagemang och erfarenhet, sånt jag kommer samla på mig massor av nu, men under de kommande åren är det fullt fokus på vår egen butik som gäller!
