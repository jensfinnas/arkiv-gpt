Sommarkul i Långsele

Den 9 juli blir det fullt ös i Erstaparken i Långsele. Då är det nämligen dags för Sommarkul i Långsele, en heldag för barnen med bland annat skumdisco, hinderbana, dansuppvisning och Minilunken - en mindre variant av den klassiska Långselelunken för barn i alla åldrar.

Initiaitvtagare till dagen är ett antal företag, föreningar och privatpersoner som villle se till att det händer något kul i byn och samtidigt passa på att utnyttja Erstaparken.

– Det är en jättefin park med gott om plats och bra förutsättningar för arrangemang. Den här idén har funnits sedan innan pandemin men som med mycket annat blev vi tvungna att skjuta på den tills nu, berättar Carina Lampinen och tillägger att hon och resten av arrangörerna gärna tar emot tips och idéer kring fler sätt att utveckla Långsele.

– Alla inspel är välkomna! Det vi är ute efter är idéer och förslag i första hand så det går jättebra att höra av sig även om man själv inte har möjlighet att hjälpa till att genomföra dem, inflikar Elin Näsmark.

Sommarkul i Långsele blir som sagt verklighet genom samarbete och engagemang från flera håll.

– Det finns en riktigt bra känsla i bygden nu med gemenskap och framåtanda. Den vill vi bygga vidare på och se till att vi är många som hjälps åt så det inte blir så mycket för enskilda personer att göra. 

Programmet rullar igång från scenen i Erstaparken klockan 11 och leds av Lars Hägglund som kommer vara konferencier. Arrangemanget är kostnadsfritt att besöka och besökare kan bland annat se fram emot en dansuppvisning, besök av trollet Låle, ansiktsmålning och ett bubblande skumdisco. För den som blir hungrig finns det både kolbullar och popcorn till försäljning.

– Alla barn med spring I benen kan passa på att vara med på Minilunken också, det blir en slinga runt parken som de springer och alla deltagare får pris och fika vid målgång!

Bildtext: Elin Näsmark och Carina Lampinen ser fram emot att se Erstaparken fylld med glada barn under Sommarkul i Långsele den 9 juli.


