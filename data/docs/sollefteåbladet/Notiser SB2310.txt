Sommar i smedjan på Gålsjö Bruk

Precis som förra året håller smedjan på Gålsjö Bruk öppet under några sommarveckor. Smederna Emil Faisal Hasselberg och Douglas Köning kommer vara där mellan klockan 11.00 och 16.00 från torsdag till söndag fram till den sista juli. De planerar både att hålla kurser i smide, sälja sina alster, ta emot specialbeställningar och även servera fika under helgerna.

I keramikverkstaden intill smedjan kommer keramikern Gertrud Abrahamsson finnas på plats. Gålsjö Bruk är dessutom ett trevligt besöksmål i sig plus att det finns en mysig badplats i närheten. Perfekt för en utflykt i sommarvärmen!

Matstafetten genererade insättning på Fritidsbanken

Årets Matstafett blev en succé med många glada stafeffdeltagare och en storslagen gemensam fest när alla rätterna var uppätna. Matstafetten är dock inte bara en av årets höjdpunkter i festsammanhang, den är ett välgörenhetsevenemang också. Arrangören Round Table 97 Sollefteå skänker en stor del av överskottet från sponsring och anmälningdavgifter till ett lokalt, välgörande ändamål.

– I år bestämde vi oss för att hjälpa Fritidsbanken Sollefteå att fylla på med utrustning inför sommaren så att alla kan få möjlighet att aktivera sig även under sommarhalvåret, berättar stafettgeneral Hampus Sjödin som passar på att tacka alla matstafettare, sponsorer, samarbetspartners och alla andra som gör evenemanget och den efterföljande donationen möjlig.

Livemusik på Ådalsbyn

Måndag den 24 juli blir det konsert med mysig inramning på Ådalsbyn. Då kommer både Lina Melander och Lars Hägglund hem till Sollefteå för ett gemensamt framträdande tillsammans med musikerna Daniel Forsberg, Hannes Lundberg och Christian Sundeqvist. 

– Det här är något jag har varit sugen på att göra länge och nu blir det äntligen av, säger Lina som även driver Marken Musikevent som ligger bakom arrangemanget. Konserten börjar klockan 19.00 och är uppdelad i två set med en paus där det kommer finnas fika till försäljning. 

– Det blir kul med en lång spelning med allt från jazz till pop i en miljö som verkligen andas svensk sommar. Att få göra en hel konsert tillsammans med Lina och de fantastiska musikerna kommer bli en unik upplevelse för både oss och publiken, säger Lars och tipsar om att ta med egen filt eller stolar för den rätta picknick-känslan.

Fem stjärnor

Det här numrets fem stjärnor delar vi med glädje ut till Sockertoppen IF som fortsätter inspirera till rörelse och ett aktivt liv. Nyligen fyllde föreningen Hallstabacken med både glada motionärer och elitidrottare som tog sig an det klassiska Hallstatestet i samband med loppet Från botten till sockertoppen. I vanlig ordning en slitsam historia som framför allt känns bra när den är avklarad!

Sockertoppen IF:s arbetar även för att sprida kunskap om diabetes och att skapa en trygg och inkluderande miljö i samband med sina läger för barn, unga och vuxna med diabetes. Förra sommaren fylldes Österåsen av deltagare för några mycket uppskattade lägerdagar och i år kom Sockertoppen tillbaka för två lägervändor till i maj och juli.

Bra jobbat Sockertoppen IF tycker vi på Sollefteåbladet!
