Min Variation
 
Varje månad träffar vi en Sollefteåbo som lever med någon typ av funktionsvariation, helt enkelt för att lyfta fram det faktum att vi människor kommer i alla möjliga varianter och vi fungerar på olika sätt. Den här månaden har vi träffat Gustav Åström som har en utvecklingsstörning.

Vem är du?

Jag heter Gustav Åström och jag fyllde nyligen 30 år. Det firade jag med ett kalas med släkt och vänner i Hotell Hallstabergets skybar. Det var min idé att fira där och det blev jättelyckat!

Jag bor i en egen lägenhet på ett gruppboende med gemensamma utrymmen och personal dygnet runt. Jag jobbar både på Fritidsfixarna och på Vedfixarna och varje tisdag har jag några timmar skola på Lärvux på Reveljen.

På fritiden gillar jag att sitta vid datorn och kolla på serier och filmer, lyssna på musik och bygga med lego. Ridning och hästar tycker jag också om, jag har hållit på med det i 20 år och är på ridskolan varje tisdag och rider eller kör häst med vagn.

Jag är väldigt intresserad av maskiner som traktorer, lastbilar och skogsmaskiner. Jag och min kontaktperson Filip brukar åka och hälsa på åkerier och sjävklart är Lastbilsträffen i Ramsele en favorit.

Vilken är din variation och hur länge har du haft den?
 
När jag var tio månader diagnostiserades jag med en muskelsjukdom, snedställda fötter och en allmän utvecklingsstörning. Mina svaga muskler gjorde att jag hade svårt att prata så både jag och min familj lärde oss teckenkommunikation för att få igång talet. Jag fick träna mycket och ha speciella skor för att räta upp fötterna.

När jag var sex år upptäcktes det att jag hade ett hjärtfel. Jag opererades i Lund och kunde åka skidor redan tre veckor senare. Efter operationen blev jag snabbt starkare, började växa och må bra. 

Hur påverkar de din vardag?

När jag började förskolan fick jag en jättebra assistent som följde mig i åtta år. Sen har jag gått i vanlig skola och träningsskola här i Sollefteå, högstadiet i Kramfors och Särgymnasiet i Nordvik där jag fick lära mig mycket om djur, jordbruk och maskiner. Efter studenten flyttade jag hemifrån och har bott i min lägenhet se senare nio åren.

Idag klarar jag det mesta hemma själv men får hjälp av personalen på gruppboendet när det behövs. Jag kan inte läsa eller skriva men har mycket hjälp av min dator där jag kan hitta det mesta jag vill lära mig mer om.

Vilka är sina största utmaningar?

Stora förändringar kan vara jobbiga, jag behöver en bra planering så att jag vet vad som ska hända. Tid är svårt för mig så långa ledigheter utan planering är jättejobbigt. Jag har en kalender hemma som visar vilka i personalen som jobbar och vad jag ska göra varje dag och det underlättar mycket.

Har din variation gett dig några särskilda egenskaper

Jag har fått träna och kämpa mycket i många år men jag har alltid varit positiv och glad ändå. Jag är väldigt social och har lätt att få kontakt med andra människor. Det är bra att jag bor i en liten stad eftersom många känner igen mig och kan hjälpa till om det behövs.

Ge exempel på något som skulle underlätta för dig och andra i liknande situation?

Min dröm är att jobba på ett åkeri! Det skulle bara bra om det fanns fler möjligheter att få prova att jobba på olika arbetsplatser med stöd.

