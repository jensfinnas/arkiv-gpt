Elektrifieringen har nått timmertransporterna

Eldrivna personbilar börjar vara en allt vanligare syn på vägarna. I skogen är det däremot fortfarande diesel som gäller men även där går utvecklingen mot eldrivna alternativ, något som blev extra tydligt när Sollefteåbladet hälsade på hos Berners Tunga Fordon i samband med att Scania visade upp världens första eltimmerbil.

– Elektrifieringen går snabbt framåt! Scania har som mål att 50% av fordonen vi levererar till den europeiska marknaden ska vara eldrivna till 2028, berättar Patrik Svanberg, Area Sales Manager eMobility på Scania.

– Samtidigt ställer vi om vår produktion i ett antal fabriker för att kunna möta efterfrågan på eldrivna fordon. Bland annat kommer Scania att börja tillverka egna batterier och produkter för att bygga ut laddinfrastrukturen.

Just infrastrukturen är en viktig del för att elektrifieringen ska flyta på. I samband med visningen i Sollefteå löste Scania laddningsfrågan genom att ta med sin mobila laddenhet till Berners Tunga Fordon. Den ryms i en container, har en laddstolpe med maxkapacitet på 150 kW och kan ladda två fortdon samtidigt.

– I samband med att Själanders Åkeri hade lånat eltimmerbilen till Näsåker för att testa en av sina ordinarie sträckor till Bollsta så kunde vi också få tillgång till bilen. Berners ligger mittemellan och så det blev en perfekt tillfällig ”laddstation”. Dessutom kunde vi passa på att bjuda in andra intressenter från branschen och låta dem provköra, säger Lina Olsson, marknadschef på Berners Tunga Fordon. 

– Det är många kunder som är nyfikna på ellastbilar och det blir ju mer verkligt att elektrifieringen är på väg även bland tunga fordon när man får se det med egna ögon.

En som har upplevt eltimmerbilen på nära håll är André Själander. Utveckling och att hänga med i förändringar har varit en framgångsfaktor för Själanders Åkeri de senaste 100 åren så de var självklart intresserade av att se hur eldrivna fordon skulle kunna fungera i vår del av landet.

– Den var definitivt trevlig att köra, helt tyst och det känns ju bra att utnyttja lokalproducerad kraft istället för importerad diesel. För oss är framför allt infrastrukturen för laddning, batterikapacitet och att korta laddningstiderna viktiga parametrar för att gå över till el, förklarar han.

– Det var helt klart en intressant upplevelse att köra den och jag tycker absolut att man ska passa på att testa om man har möjlighet!

Bildtext: Beror på bilden
