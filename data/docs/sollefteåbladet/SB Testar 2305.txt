Sollefteåbladet testar basket med Sollefteå Basket

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Den här gången fick vi anledning att dra på oss lite sportiga kläder igen när det vad dags att testa basket tillsammans med Sollefteå Basketklubb. Team Sollefteåbladet - för kvällen förstärkt av Walter Magnusson - mötte upp tränaren Anita Kalla i GB-skolans gymnastiksal för lite uppsnack innan uppkast.

– Basketen har varit stor i Sollefteå tidigare men försvann lite under ett antal år. Hösten 2021 bestämde jag mig för att göra ett försök att få igång basketintresset igen, berättar Anita som är inflyttad från Tärendö där hon också var inblandad i basketen, både som aktiv från ungdom till damlag, tränare/coach för u-lag och styrelseledamot i huvudstyrelsen i mer än 10 år.

– Sedan dess har vi kört träningar för barn från årskurs två upp till och med högstadiet och det har varit riktigt bra uppslutning. 

Samtidigt har det funnits intresse från både föräldrar till barnspelarna och gymnasieelever som är sugna på basket så numera finns det möjlighet för ”old timers” att komma och spela på tisdagar klockan 20.00.

– Då kör vi Djungelbasket för alla som som vill vara med. Det är inte någon regelrätt träning utan mer att vi delar lag och spelar några matcher i all enkelhet, säger Anita och förklarar att hon lånade med sig upplägget med Djungelbasket från Tärendö där det har blivit ett välkänt begrepp.

När det var färdigsnackat drog vi igång en gemensam uppvärmning med några snabba passningsövningar. Vi testare fick sällskap på planen av veteranerna Stefan Stagge och Luke Genrehiwet som såg till att hålla igång flödet av bollar. Undertecknad såg till att ta hand om filmandet under stor del av uppvärmningen eftersom jag alltid tycks springa åt fel håll i såna sammanhang men övriga blev iallafall varma i kläderna innan det var dags för match. 

I och med att vi var sex spelare totalt delade vi in oss i lag om tre och spelade mot en korg. Därefter följde cirka 45 intensiva minuter av passningar, layups och sänkning av treor. Ett antal felpassningar och grova missar hann vi också med men däremot minimalt med foul.

Djungelbasket visade sig vara ett avslappnat och roligt sätt att träffas och spela utan att krångla till det. Det enda som behövs för att vara med är ett par inneskor och gärna en egen boll, spelglädje tips för att bli bättre finns på plats!

Bildtext: Samling under korgen när Sollefteåbladet - för kvällen förstärkta av Walter Magnusson (t.h.) testade basket med Sollefteå Basketklubb, här representerade av Luke Genrehiwet (t.v.) Stefan Stagge (tredje fr. v.).
