Årets Unga Företagare - Mattias Eriksson, ETEK

Hur känns det att bli utsedd till Årets Unga Företagare?

Oväntat man självklart jättekul att bli uppmärksammad i ett positivt sammanhang! Det visar ju både att vi syns och att folk vet vilka vi är och vad vi gör.

Vad tror du själv är anledningen till vinsten?

Dels att vi har en bra verksamhet på plats, vi har har alltid fokuserat på ordning och reda, effektivitet och pålitliga leveranstider. Jag kan även tänka mig att mina planer framåt påverkade, jag har ambitioner att växa och bygga vidare på mitt koncept. Jag tror att det är viktigt att inte nöja sig på en viss nivå och att gå från att utveckla till att förvalta sitt företag. 

Jag flyttade in ETEK från mitt garage i Forsmo till Sollefteå för några år sedan och sedan dess har vi både blivit fler i verkstaden och vi har byggt upp processer och rutiner för att arbetet ska flyta på bra. Nu rullar allt på som det ska och jag är otroligt trygg och nöjd med min personal som jobbar enligt konceptet jag la grunden till när jag startade eget. 

Vad har du på gång här framöver?

Jag har haft siktet inställt på en koncern ett bra tag och har kollat på möjligheter i både Sundsvall och Umeå. Nu håller jag precis på att starta upp en filial i Sundsvall enligt samma koncept som i Sollefteå. Jag har fått tag på en bra lokal längs E14 alldeles i infarten till stan så snart öppnar vi upp runt 750 kvm ETEK-verkstad där.

Tanken är att vara på plats där i uppstarten men när jag har fått tag på folk och allt rullar på kommer jag fortsätta vara på plats i Sollefteå igen. Under tiden håller resten av Sollefteå-gänget ställningarna och ser till att leverera samma höga servicenivå som vanligt!

Årets Företagare - Magnus Lidström & Jörgen Hellström

Hur känns det att bli utsedda till Årets Företagare?

Det känns mycket bra, både för oss och våra anställda. Man blir ju inte Årets Företagare på egen hand utan det är resultatet av hårt och målmedvetet arbete av alla i företaget. Det har kommit in många gratulationer och det passar vi gärna på att tacka för!

Vad tror ni själva är anledningen till vinsten?

Vi har alltid jobbat mycket med kvalitet i allt vi gör plus att vi försöker ligga i framkant i branschen, exempelvis satsar vi mycket på aluminiumarbeten och att hänga med i elektrifieringen just nu. Teknik och att optimera flödet från att ett fordon kommer in till oss till att kunden kan hämta ut det igen är också viktiga bitar hos oss. 

Vårt engagemang utanför vår egen verksamhet kan nog också ha spelat in, exempelvis vår rekryteringskampanj som bygger på att erbjuda de som flyttar hit för att jobba hos oss hjälp med allt från att hitta boende och jobb för medflyttande till bankkontakter och tips på aktiviteter.

Vad har ni på gång här framöver?

Vi står aldrig stilla! Det finns gott om planer och vi har en del nyheter på gång inom den närmsta tiden. Samtidigt rullar rekryteringskampanjen vi drog igång i höstas på och vi har fått in flera intressanta kontakter utifrån. Det är ofta en lång process att genomföra en flytt så vi ser långsiktigt på kampanjen och märker att den fungerar som vi har tänkt. Den syns hos rätt personer och de vi har pratat med gillar upplägget med flytthjälp. Nu ser vi fram emot att börja använda titeln som Årets Företagare i rekryteringssammanhang för att göra det ännu mer attraktivt att välja Lidström & Enqvist som sin blivande arbetsgivare!
