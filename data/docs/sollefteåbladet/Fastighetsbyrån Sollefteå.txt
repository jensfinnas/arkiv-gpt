”Less is more” enligt Fastighetsbyrån

Sollefteåbladet tog ett snack med Sara Jeanson på Fastighetsbyrån Höga Kusten för att få några tips kring att köpa och sälja bostad i vårt område.

    1. Hur ser fastighetsmarknaden ut här i Höga Kustenområdet just nu? 

Vår upplevelse är att det fortfarande är bra tryck i våra områden. Jag tror att det främst är prisnivåerna och omgivningarna som bidrar till att priserna inte sjunkit här. Man får trots uppgången väldigt mycket hus för pengarna och om räntan stiger så gör det inte lika mycket på ett hushålls totala ekonomi. Vi upplever också att många tillbringar mer tid i sitt närområde och reser inte lika mycket. Det innebär att man istället njuter mer av det vackra som finns nära och därmed också investerar här.
 
 
    1. Vad är det viktigaste att tänka på om man ska sälja sitt hus?

När det gäller försäljning så skulle jag säga att det viktigaste är att man har en tydlig plan och att man inte väntar för länge med att kontakta en mäklare. Ju längre tid man har på sig med en försäljning desto bättre brukar det oftast bli då man inte behöver känna någon press.
 
 
    1. Något bra homestyling tips inför visning?

När det gäller styling inför både visning och fotografering så är ett bra tips att kolla på bostadsannonser runt om i landet för att få tips. Men det enklaste knepet är att tänka ”less is more” och kanske skala av möblemang och prydnader så att man ser mer av rummet. Man kan tänka på att den som kommer på visning ska kunna se sig själv i hemmet.  
 
 
    1. Viktigt att tänka på vid köp av en fastighet?

Vid köp av fastighet så är det viktigaste att vara förberedd. Innan man börjar kolla på nytt boende är det viktigt att man pratat med banken och fått ett lånelöfte. Om man äger sitt boende idag är det också viktigt att man har kontakt med en mäklare så att man vet vad bostaden är värd. Samt i bästa fall påbörjat processen med den försäljningen. Ibland går en försäljning väldigt fort och har man inte koll på dessa bitar kan man missa sin chans till sitt framtida drömboende. En annan viktig bit är att undersöka det man köper noggrant för att så långt det går undvika obehagliga överraskningar senare.
 
 
    1. Vad tycker ni är roligast med erat jobb? 

Variationen i arbetet med allt från juridikfrågor, människomöten, vackra hus och att hantera en för många kunder viktig affär i livet.
Även vad gäller objekten är variationen stor, allt från helrenoverade villor med pool i centrala stan till små timmerstugor utan el och vatten långt ut på landet.
Ett udda objekt är prästgården i Junsele som såldes förra året och som blev Sveriges mest klickade bostad på Hemnet.



