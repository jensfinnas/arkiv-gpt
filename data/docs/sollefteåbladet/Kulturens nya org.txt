Ny organisation lyfter kulturen i vår kommun

Sedan ett år tillbaka är kultur och fritid två separata verksamheter inom Sollefteå kommun. Förändringen innebär en ny organisation, nya möjligheter till samverkan både internt och externt och framför allt ännu bättre förutsättningar för att leverera upplevelser inom det breda begreppet kultur till kommunens medborgare.

Nu är det ungefär ett år sedan uppdelningen genomfördes. Inom den nya organisationen ryms numera alla kommunens bibliotek, Ungdomsenheten, Kulturskolan, Apotekshuset Konst & Kultur samt kultursamordnare. För att hålla ihop det hela har en styrgrupp bildats bestående av representanter från de olika delarna av verksamheten.

– Det har verkligen hänt mycket det senaste året, framför allt har vi sänkt trösklarna mellan våra olika enheter och vi har blivit mycket bättre på att utnyttja varandras kompetenser, nätverk och lokaler, konstaterar Marie Sundelin som är ny kulturchef sedan den första april 2021.

– Medborgarna i Sollefteå kommun är vår målgrupp, vad de som bor och verkar här vill ha är det vi ska leverera. Tillsammans har vi otroligt bred kontakt med medborgarna - från BVC hela vägen till äldreboenden! På så sätt kan vi nu bli ännu bättre på att anpassa vårt utbud och våra aktiviteter i fortsättningen.

– Vi försöker även se till att en kulturupplevelse kan leda in till fler upplevelser och aktiviteter, förklarar Elin Källman som är kultursamordnare och fungerar som en länk mellan medborgare, kommun och andra aktörer. 

– Responen ute bland föreningarna är positiv och vi har gott om aktiviteter på gång här framöver. Genom samarbeten både inom kommunen och regionalt kan vi göra mer och fler insatser, allt från träffar för motorburen ungdom och workshops i Apotekshuset till större evenemang som Sommartåget och Nipsommar.

Den nya organisationen har redan genererat i nya grepp och kreativa samarbeten, bland annat uppsökande kulturverksamhet under pandemin, Epa-bio vid Hallstabackens dalstation, samverkan med Öppenvården och samtal kring källkritik och det oroliga världsläget på Huvudbiblioteket i samarbete med kyrkan.

– Under året som gått har vi både upptäckt hur mycket vi kan göra tillsammans och att allt fler vill vara med oss, säger Cissi Jakobsson som är barnkultursamordnare för Kulturskolan. 

– Alla är vi vår kultur och nu blir det ännu mer kultur att uppleva runtom hela vår kommun!

Bildtext: Delar av den nya kulturorganisationen inom Sollefteå kommun. Från vänster: Anneli Nowen, verksamhetsledare för Apotekshuset Konst & Kultur, Marie Sundelin, kulturchef, Eva Mårtensson, bibliotekschef, Cissi Jakobsson, samordnare för Kulturskolan, Emma Enqvist, ungdomskonsulent, Elin Källman, kultursamordnare.


	
