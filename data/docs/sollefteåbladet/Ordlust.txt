Lustfylld duo släpper nytt

För drygt en vecka sedan fyllde Ordlust 3 år, förlaget som startades av Sara Olsson och Maria Brundin som båda har nära koppling till Höga Kusten. Det firas bland annat med lanseringen av en ny serie, den första som författarna har skrivit tillsammans.

Ordlust fokuserar som namnet antyder på berättelser som på ett eller annat sätt anknyter till lust och njutning. Bland böckerna som förlaget har gett ut finns bland annat Dead & Alive som Sara har skrivit och Marias Lyda-serie som finns i fem delar. 

– Berättelsen och orden är alltid det viktigaste men vi kryddar gärna med mer eller mindre erotiska inslag, ofta i nya perspektiv och på sätt som utforskar vad som händer när man bryter från normen, förklarar Sara som även jobbar som sexrådgivare.

Lagom till treårsdagen släppte de två författarna en helt ny bokserie genom BlancheStories, Skandinaviens första audioerotiska app som lanserades för snart två år sedan. Appen som är skapad av Beatrice von Schwerin och Lisa Leuhusen riktar in sig på kvinnlig njutning och innehållet består av ett kurerat flöde av romantiska, erotiska och inkluderande ljudnoveller.

– Det känns jättekul att vara en del av BlancheStories och framför allt var det en fantastisk upplevelse att skriva tillsammans i och med att det inte är något vi har gjort tidigare, konstaterar Maria och förklarar att de båda tog med karaktärer från sina tidigare böcker in i de nya berättelserna.

– Att låta dem mötas och följa deras utveckling tillsammans var verkligen en intressant upplevelse och något vi ser fram emot att utveckla mer!

Serien heter ”Jag ser dig” och finns alltså att lyssna på via BlancheStories. Övriga böcker från Ordlust finns både i fysisk form och som ljudböcker via de vanligaste ljudboksapparna.

Bildtext: Författarna Maria Brundin och Sara Olsson fokuserar på lustfyllda berättelser genom förlaget Ordlust och släppte nyligen en ny serie.
– Alla kan ha behållning av våra berättelser oavsett om man gillar erotik eller inte, framför allt vill vi påstå att det handlar om mysig läsning!

