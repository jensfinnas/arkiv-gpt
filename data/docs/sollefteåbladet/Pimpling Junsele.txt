Fiskefest på Betarsjön

Den 7 april är inte bara långfredag, i Junsele är det också en dag i isfiskets tecken. Då arrangerar Betarsjöns Fiskevårdsområde pimpeltävling tillsammans med Bourbon Corner som ser till att mat, dryck och underhållning finns på plats på Galaxen.

Tidigare har långfredagen varit synonymt med fiske på Bölen men på grund av varmare vårar har fiskevårdsområdena gjort en fisketävlingsrokad.

– När det tinar blir det krångligt med parkering i anslutning till Bölen så i år bytte vi så att deras tävling hölls i början av mars och vi kör på Betarsjön på långfredagen, förklarar David Henriksson som är ordförande i Betarsjöns FVO.

– Vi siktar på att kunna hålla till i Juviken runt Galaxen. Tävlingen kör igång klockan 10.00 och håller på till 14.00 men det blir full fart ute på isen ända in på kvällen.

I pimpeltävlingen är det bara abborre som räknas och den som drar upp högsta totalvikten under fyra timmar vinner kammar hem en prispeng på 5000 kronor. 

– Dessutom kommer det finnas lite annat smått och gott att vinna på andra sätt också, tillägger David och berättar att evenemanget är att av flera som fiskevårdsområdet planerar att arrangera.

– Vi har en helt ny styrelse sedan något år tillbaka och vi har gott om nya idéer för att få igång ännu mer aktivitet på Betarsjön.

Under tävlingen och vidare in på eftermiddagen och kvällen kommer det serveras mat och dryck och bjuder på underhållning på jätteflotten Galaxen. Vill man ta sig dit för egen maskin är exempelvis skoter eller skidor bra alternativ men det kommer även arrangeras skotertaxi till och från Galaxen.

– VI kommer se till att hålla igång stämningen redan på dagen och sen blir det fullt ös framåt kvällen med Simon Asikainen, säger Börje Norberg på Bourbon Corner som ser fram emot ännu fler samarbeten med Betarsjön som röd tråd här framöver.

Bildtext: På långfredagen den 7 april arrangerar Betarsjöns FVO och Bourbon Corner pimpeltävling i anslutning till jätteflotten Galaxen.
