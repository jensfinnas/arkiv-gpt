Nya rekord för Höga Kusten

Härom veckan publicerade Tillväxtverket den officiella inkvarteringsstatistiken för Sverige och Höga Kusten kunde notera ännu ett rekord under 2021. Destinationen hade totalt 614 899 gästnätter vilket motsvarar en ökning med cirka 5 000 mot all time high året 2019. 

Trots de senaste två årens skakiga förutsättningar ser siffrorna för 2021 riktigt bra ut. Höga Kustens erbjudande om en fantastisk natur har visat sig vara precis rätt i pandemitider då avstånd och friluftsliv har legat högt upp på turisternas önskelistor. 

Besöksnäringen i Höga Kusten rustade ordentligt inför fjolеrets högsäsong och känslan under sommaren och stora delar av hösten var starkt positiv hos många av entreprenörerna i området. Juli 2021 visade sig även bli en rekordmånad för destinationen.

– När vi nu tittar på siffrorna för 2021 är vi både glada och stolta över alla aktörers gemensamma framgångar. Höga Kustens entreprenörer har visat stor flexibilitet och drivkraft och trots osäkra tider har de fortsatt vässa sina erbjudanden utifrån rådande restriktioner. Extra roligt att se att våra insatser för att lyfta nya säsonger nu också bär frukt, säger Mia Karlsson, VD för Höga Kusten Destinationsutveckling.

Trots att 2021 varit ett pandemiår precis som 2020 visar statistiken dels att de utländska gästerna har börjat hitta tillbaka och att helårsöppna anläggningar har haft en höst/vinter-säsong med bättre beläggning än innan pandemin.

– Ett långsiktigt hållbart destinationsutvecklingsarbete är nu extra viktigt för att vi som destination ska kunna fortsätta skörda framgångar även i framtiden. En avgörande punkt kommer bli att se till att ännu fler besökare kommer hit utanför de redan starka sommarmånaderna och att de som kommer spenderar mer av sin reskassa här. Det kommer vi fokusera på här framöver, avslutar Mia.



Bildtext. Siffrorna fortsätter peka uppåt för Höga Kusten som besöksdestination. Bland annat slogs ett nytt rekord i antal gästnätter under 2021.

