Sollefteåbladet testar: Yoga med Hälsa för alla - Insidan ut

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Eftersom vi har tema Må bra i det här numret blev det ett ypperligt tillfälle att testa något som både främjar styrka, smidighet och kroppskontroll samtidigt som det ger avslappning och energi. Det var alltså dags att ge oss på yoga, i det här fallet tillsammans med Elisabeth Holmberg från Hälsa för alla - Insidan ut.

Elisabeth brukar vanligtvis hålla i pass i yin-yoga - en form av yoga som bygger på statiska positioner och fokus på andning och avslappning - men inför vårt besök hade hon satt ihop ett pass med mer blandade övningar från olika skolor.

– Många tror att man behöver vara vig för att hålla på med yoga men det stämmer inte alls. Det går att anpassa övningarna och använda olika hjälpmedel så att alla kan vara med, säger hon medan vi sprider ut oss på varsin mjuk matta i den stora, ljusa lokalen i Majoren-huset.

– Yoga gör däremot att man blir smidigare och mjukar upp kroppen så det är en jättebra träningsform om man känner sig stel!

Under vårt specialpass tog Elisabeth oss igenom allt från positioner som solhälsningen, krigaren, kobran och duvan till övningar som liknade sit-ups i slow motion. Med varierande resultat lyckades vi hålla hyfsad balans och även om vigheten definitivt låg på olika nivå bland oss testare var det inga problem att hänga med i övningarna.

– Andning och avslappning är grunden i all yoga. Det ska inte göra ont men genom att andas rätt och fokusera på kroppens signaler kan man slappna av även när positionerna är obekväma. I längden ger yoga bland annat styrka, smidighet och kroppskontroll.

Under passet fick vi utöver yin-yoga även testa flödande yoga - övningar där flera olika positioner vävs ihop efter varandra - och Yoga Nidra, en slags avslappningsövning med fokus på närvaro och kroppskännedom.

Skönt, avslappnande, uppfriskande och inte alls lika svårt som vi trodde var några kommentarer som hördes när den avslutande avslappningen var över och vissa av oss började vakna till. 


Bildtext: Ett avslappnat (och i vissa fall nyvaket) gäng från Sollefteåbladet som precis har testat yoga tillsammans med Elisabeth Holmberg från Hälsa för alla - Insidan ut. Hon håller i pass i yin-yoga i Majoren-huset på måndagskvällar.
