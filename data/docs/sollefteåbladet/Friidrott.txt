Friidrottsfest på Nipvallen

Helgen den 3-4 september blir det friidrottsfest i Sollefteå. Då arrangerar nämligen Sollefteå GIF Friidrott både Regionmästerskap för 13-14-åringar och Norrlandsmästerskap för 15-17-åringar, tävlingar som väntas locka flera hundra aktiva från hela Norrland. 

– Det är framför allt åldersklasser mellan 13-15 år som lockar många deltagare men det går att tävla hela vägen upp till senior, förklarar Jörgen Brink från arrangörsstaben(?) och tillägger att det parallellt med de individuella tävlingarna hålls en lagtävling mellan distrikten under helgen.

– Det blir Norrbotten, Västerbotten, Ångermanland, Medelpad och Jämtland/Härjedalen som gör upp om titeln som distriktsmästare i Regionmästerskapet för 13-14 år och Norrlandsmästerskap för 15-17 år. Lagtävlingen blir en extra krydda för att sporra så många som möjligt att delta och prova nya grenar.

Tidigare Norrlandsmästerskap har lockat mellan 2-300 deltagare plus ledare och familjer. Även om pandemin har gjort att deltagande i tävlingar har minskat något hoppas klubben på bra uppslutning.

– Vi är framför allt glada att vi fick frågan om att hålla i tävlingarna i år. Det är ett stort projekt att arrangera tävlingar men vi fick ett bra genrep i samband med Sollefteåspelen tidigare i sommar som blev mycket lyckat, konstaterar Jörgen och tillägger att intresset för friidrott har ökat i Sollefteå de senaste åren.

– Särskilt på barnsidan har vi riktigt många nya medlemmar. Det tillsammans med uppgraderingarna vi har gjort på Nipvallen med nya banor, målkamera och resultattavla ger en bra grund att bygga vidare på. 

Tävlingarna den 3-4 september är öppna för allmänheten så den som är sugen på att se duktiga friidrottare och högklassiga prestationer är välkommen att sitta i publiken. Information om starttider finns på Sollefteå GIF Friidrotts hemsida.



Bildtext: Tidigare i somras avgjordes friidrottstävlingen Sollefteåspelen på Nipvallen. Nu är det snart dags för nya tävlingar där när Sollefteå GIF Friidrott står värd för både Norrlandsmästerskap och Regionmästerskap den 3-4 september.

Foto: Csportbloggen
