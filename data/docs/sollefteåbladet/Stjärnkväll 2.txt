Hylla våra företagare

Det är dags att hylla våra fantastiska företagare runtom kommunen och nu behövs hjälp att få in nomineringarna. Många arbetar hårt i tystnad och det är upp till invånarna i Sollefteå kommun att hjälpa till att sprida ljuset. Sollefteåbladet tar ett snack med Företagarna för att få reda på hur processen går till.

– Vem som helst får nominera vilken företagare som helst. Vi vill gärna se en bredd i nomineringarna så att hela kommunen kommer med, tillika olika branscher och könsfördelning. Nomineringsprocessen är förenklad och nytt för i år är att vi lottar ut en övernattning på Hotell Hallstaberget bland alla som nominerat, berättar Elisabeth Nilsson, ledamot Företagarna Sollefteå.

– Vi hoppas såklart på att få in ett rekordantal i nomineringar! Perioden för att nominera är öppen till och med 8 januari och skickas in via Företagarnas hemsida.

När nomineringsperioden stängt kommer en jury bestående av personer från banker och redovisningsbyråer gå igenom underlagen och ta ut tre finalister i varje kategori. Därefter hålls en nomineringskväll där alla finalister får chans att presentera sig ordentligt för juryn.

– Vinnarna i varje kategori tillkännages på Sollefteås stora galakväll för företagare, Stjärnkväll, som hålls den 24 mars, avslutar Elisabeth.  
