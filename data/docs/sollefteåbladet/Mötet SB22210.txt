Sollefteåbladet möter - Hans Pahlin

Han har haft fingrarna i många för kommunen viktiga syltburkar under de senaste åren, bland annat Försvarsmaktens återetablering i Sollefteå. Samtidigt har han hunnit ägna mycket tid åt kraft åt att utveckla skidskyttet i Sollefteå som I 21 IF, något som nyligen genererade en fin utmärkelse. Den gemensamma nämnaren är att grunden finns i det militära vilket också råkar vara anledningen till att han flyttade hit från början. Den här gången möter Sollefteåbladet Hans Pahlin.

– Jag är uppväxt i Örnsköldsvik men ryckte in på I 21 som 18-åring, sen kom jag liksom aldrig härifrån, konstaterar Hans och tillägger att han gillade lumparlivet direkt.

– De 15 månaderna är fortfarande några av de roligaste jag har varit med om. Jag trivdes bra och fick möjlighet att fortsätta min karriär i det militära. Efter värnplikten blev det officershögskola i Umeå och sedan tillbaka till I 21 som anställd. 

Redan under lumpen var skidåkning ett återkommande inslag - då på de beryktade Vita Blixten - men så småningom utvecklades det till både träning och tävling inom andra militära idrotter som orientering, banskytte och även skidskytte.

– Jag och några fler ingick i regementets X-grupp och började tävla för I 21. Det var helt perfekt, jag fick ha duktiga tränare som Per Henrik Näsmark, Hans Nauclér och Björn Lindblom plus att jag dessutom fick träna på arbetstid. Vi var med på många tävlingar både runt om i Sverige och även utomlands, minns Hans.

– Dels var det förstås kul men det la även en bra grund inom idrottsligt ledarskap som jag har haft nytta av både i jobbet och föreningslivet.

Karriären var utstakad inom Försvarsmakten men när I 21 lades ner kring millenieskiftet ställdes Hans inför ett val - att bli kvar i Sollefteå och byta bana eller flytta för att jobba på ett annat regemente.

– Det senare var jag inte särskilt sugen på, jag och min fru Lotta trivdes så bra här i Sollefteå så det kändes inte aktuellt att flytta till exempelvis Östersund eller Karlskrona. 

Istället för flytt blev det husköp, familj och jobb utan grön uniform som blev vägen framåt. Sedan dess har han bland drivit eget företag inom vildmarksupplevelser och överlevnad, jobbat med äventyrspedagogik på HVB-hem i Ramsele och chefsroller på Textilia, E.on ES och Vipro Engineering i Bispgården innan han landade i sitt nuvarande jobb på Sollefteå kommun.

– Jag fick tips om ett projekt kring att öka den regionala nyttan av vindkraftsinvesteringar. Eftersom det både lät intressant och kändes viktigt för vår bygd så sökte jag rollen. I ungefär samma veva började det första påverkansarbetet kring att få tillbaka Försvarsmakten och det slutade med att jag fick möjlighet att kombinera energijobbet med återetableringen, berättar han.

Arbetet kring Försvarsmakten blev som bekant en lyckad historia och Hans hade i allra högsta grad ett finger med i det spelet.

– Alla som jobbade med projektet gjorde ett jättebra jobb och framför allt finns det en stark uppbackning från näringslivet, politiken och befolkningen här i Sollefteå som gjorde stor skillnad, konstaterar han och tillägger att processen inför beslutet var lång och spännande.

– Det handlade både om uthållighet och att spurta på slutet. Det fanns många delmål på vägen och precis som i skidskytte får man varken gräva ner sig när det går tungt eller ta ut segern i förskott. Varje skott räknas!

Skidskyttereferensen är långt ifrån oväntad. I samband med omsättningen till en civil karriär passade Hans på att engagera sig i föreningslivet kring skidåkningen i Sollefteå, bland annat som tränare. Under åren har han ansvarat för flera stora tävlingar som gått av stapeln i Sollefteå och sedan X är han även ordförande i I 21 IF, ett arbete han nyligen fick utmärkelsen Årets ledare för av Svenskt Skidskytte.

– I det militära hade jag nytta av skidträningen när jag utbildare värnpliktiga och inom skidskyttet är det tvärt om, jag kan använda mycket av ledarskapserfarenheten jag fick på I 21 inom föreningen.

Även om jobbet på I 21 försvann i och med nedläggningen har Hans behållit en M90-klädd fot i det militära. Han gick med i hemvärnet år 2000 och sedan 2012 är han bataljonschef för Ångermanlands hemvärnsbataljon. I samband med invigningen av Västernorrlands Regemente i januari fick han tillfälle att lämna över I 21:s fana till det återetablerade regementet.

– Vi har bevarat I 21:s traditioner sedan nedläggningen så det kändes bra att lämna tillbaka fanan till en ny verksamhet som kommer bli en viktig del i utvecklingen av både vårt försvar och Sollefteå som kommun!
