Fokus på psykisk hälsa
Nu drar det ihop sig till den nationella psykiatriveckan, ett årligt evenemang som genomförs av Sollefteå kommun, Samordningsförbundet och Region Västernorrland där det fokuseras på psykisk hälsa ur olika perspektiv. 

Årets vecka pågår mellan den 7 och 10 november och tar upp allt från vardagsekonomi och skuldsanering till anhörigstöd och tvångssyndrom. Stora delar av programmet genomförs på Hullsta Gård men det blir även filmvisning på Sagabiografen i form av Livet från den ljusa sidan, historien om Melvin Udell som är en dysfunktionell, krass romanförfattare som lider av tvångssyndrom.

Hela programmet under Nationella psykiatriveckan - Fokus psykisk hälsa är öppet för allmänheten och mer information om tider och ämnen finns dels annonserat i det här numret av Sollefteålbladet samt på kommunens och regionens respektive hemsidor.

Mörkerlöpning vid Våffeltorpet
Den andra november är det läge att dra på pannlampan och hänga med på mörkertrail runt Jan Gullik-området. Då arrangerar Sollefteå Skidor och Våffeltorpet en gemensam kväll av rörelse och goda våfflor inramad av eldarnas sken.

Lägerelden tänds vid Jan Gullik-torpet klockan 18.00 och en kvart senare går den officiella starten för två löprundor, tre respektive sex kilometer långa. Vill man starta senare går det precis lika bra, det är varken tävling eller tidtagning utan upplevelsen av löpning i mörker är i centrum. 

I Våffeltorpet serveras specialkomponerade Eldveckevåfflor för de stora och spökvåfflor för de små, perfekt för att fylla på med energi efter löprundan eller helt enkelt bara njuta av utan att springa en meter innan!

Extra föreningsstöd
I början av oktober beslutade Kommunstyrelsen att avsätta medel för extra stöd till föreningar i kommunen. Detta för att möta de förmodade kostnadsökningarna som många föreningar står inför. 

Totalt rör det sig om en summa på 500 000 kronor som kommer att fördelas mellan föreningar som ansöker under 2022. Anledningen till beslutet är att prognoserna visar kraftiga försämringar inom kommunsektorns ekonomi under nästa år, därför passar man på att skjuta till pengar i år då möjligheterna att bevilja extra stöd och föreningsbidrag kommer vara mycket små under 2023.

Föreningar som vill veta mer och söka stöd hittar mer information på Sollefteå kommuns hemsida.

Ljuständning
Torsdagen den 3 november är det äntligen dags för Handel Sollefteå att bjuda in till ljuständning i Sollefteå centrum igen. Marchaller lyser upp gatorna och guidar besökare in till butikerna som i många fall har öppet till klockan 20.00 och lockar med lysande erbjudanden.

Klockan 18.30 är det samling i Stadsparken som gäller för lyktsläpp. Lyktor delas ut till vuxna och barn i vuxens sällskap inför den gemensamma uppskjutningen som fyller skyn med svävande ljus. Därefter är det dags att göra stan ännu ljusare så vinterbelysningen tänds upp för säsongen klockan 19.
