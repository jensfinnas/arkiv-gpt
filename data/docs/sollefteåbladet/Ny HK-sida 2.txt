Musikaliska upplevelser mitt i naturen

I september förra året tog produktionsbolaget Krall Entertainment över Naturscen Skuleberget. Michelle Forss som varit involverad i scenen sedan -13 och numera är verksamhetsansvarig berättar om årets nyheter samt den kommande konsertsommaren på Naturscen. 

– Det är nog första gången som Naturscen har ett sådant gediget program. Många av konserterna har börjat bokats på sedan länge, vilket känns jättekul. En av skillnaderna för egen del sedan Krall tog över är att jag har mer helhetsansvar för både fastigheten och evenemangen, berättar Michelle.

Det laddas för fullt inför konsertsommaren och vid vårt möte arbetar en grävmaskin i bakgrunden för att färdigställa markarbetet framför lilla scenen där bland annat husbandet ska spela.

– En stor nyhet, som vi är väldigt glada för, är att vi blivit med husband! Skulekapellet kommer för det mesta att agera husband på lilla scenen men också som förband till Sven-Ingvars på stora scenen. De kan dyka upp lite när som helst under sommaren helt enkelt.

Skulekapellet frontas av Klas Norberg på sång och gitarr, Angelica Jonsson på sång och Robin Hörnkvist på sång och piano. Bandet består av Stefan Bonér på bas, Per Nordgren på gitarr, Mikael Holmsten på trummor, Anders Sundberg på dragspel och Pär-Åke Stockberg på saxofon och orgel. 

– Vi har även satsat på att göra området mysigare och mer ombonat. Det är härligt att kunna jobba här på plats, få idéer och låta kreativiteten flöda. Nytt för i år är även att Dina Försäkringar sponsrar med öronproppar till alla konsertbesökare.

Några av artisterna i det späckade schemat för sommaren är Benjamin Ingrosso, Tommy Körberg och Ola Salo med Nordiska Kammarorkestern. 

– Konserten med kammarorkestern ser jag mest fram emot personligen, den kommer bli mäktig, avslutar Michelle.


Bildtext: Michelle Forss, verksamhetsansvarig för Naturscen Skuleberget, berättar om arbetet och nyheterna kring sommarens evenemang.


Klassisk Långsele-loge i ny regi

Under våren bytte klassiska Hanssons Loge i Långsele namn och är går numera under nya namnet Lundgrens Loge. Bakom namnändringen hittar vi nya ägarna Camilla Lundgren och Peter Rylander, båda rutinerade inom nöjessvängen och laddade för att fylla logen med både dans och andra roliga evenemang i sommar.

Vad hände med Hanssons Loge?

Logen är kvar, det är bara namnet som har ändrats för att knyta an till mina rötter och föra mitt släktnamn vidare här i Ångermanland, förklarar Camilla.

Det mesta är sig likt på logen, vi har självklart bokat in flera av de populäraste dansbanden i sommar och ser fram emot härliga danskvällar i sommarnatten. Utöver det kommer vi även satsa på andra evenemang, Lundgrens Loge ska var en plats som välkomnar alla och står för glädje, underhållning och nöjen i många olika former.

Vad har ni på gång i sommar utöver danskvällarna?

Den 24 juni blir det midsommardagsfest från klockan 19.00 med både dans till hits från 70-, 80-, och 90-talen och en energisk musikquiz-show med allt från disco till schlager och rock. En kväll för hela familjen!

Den 25 augusti följer vi upp med en 80-talsnatt på Lundgrens Loge. Vi får celebert besök av Lili & Susie, Bröderna Herrey och Anki Bagger som tar oss raka vägen tillbaka till 80-talet när de levererar sina starkaste hits från scenen. Däremellan fyller vår DJ på med fler klassiker från samma årtionde och fortsätter hålla stämningen på topp in på småtimmarna. Vi tipsar om att gräva fram favoritplaggen från 80-talet för den rätta känslan plus att vi delar ut ett fint pris till bästa 80-talsklädsel!


En dansant sommar i Höga Kusten

Sommar innebär högsäsong för alla som gillar att dansa till dansband. Det finns gott om datum att hålla koll på för den som är sugen på att ta en svängom i Kramfors eller Sollefteå under juni, juli och augusti.

30 juni - PH’s spelar på Kustladan i Skoved
7 juli - Fernandoz spelar på Kustladan i Skoved
8 juli - Blender spelar på Lundgrens Loge i Långsele
14 juli - Donnes spelar på Kustladan i Skoved
15 juli - Martinez spelar på Kustladan i Skoved
21 juli - Stramplers spelar på Kustladan i Skoved
28 juli - Black Jack spelar på Kustladan i Skoved
4 augusti - Expanders spelar på Kustladan i Skoved
11 augusti - Matz Bladhs spelar på Kustladan i Skoved
12 augusti - Jannez spelar på Lundgrens Loge i Långsele
17 augusti - Peter G’s spelar på Lundgrens Loge i Långsele
18 augusti - Jannez spelar på Kustladan i Skoved
25 augusti - Blender spelar på Kustladan i Skoved

