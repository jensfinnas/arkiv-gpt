Sollefteåfotografer lanserar dubbelt bröllopskoncept

Ett bröllop är oftast ett viktigt ögonblick i både brudparets och gästernas liv. För den som vill vara säker på att få så många vinklar och detaljer som möjligt förevigade under den stora dagen kan Bisten Everglow Photography vara lösningen.

Bakom namnet Bisten Everglow hittar vi fotograferna Moa Näslund och Alicia Holback som till vardags driver företagen Everglow Photography respektive Bisten Photography. Efter att ha träffats och lärt känna varandra genom sitt gemensamma intresse för djurfotografering dök idén om ett gemensamt koncept kring bröllopsfoto upp för några månader sedan.

– Det var när jag frågade om bra platser att ta bilder på i en Facebook-grupp som jag kom i kontakt med Moa. Hon gav mig några bra tips och jag fick dessutom använda hennes hund som modell. Strax efter lånade hon min hund och därifrån växte vänskapen fram, berättar Alicia som flyttade till Sollefteå från Kalmar i slutet av förra året.

– Sedan dess brukar vi ses och fota våra hundar och vi redigerar gärna bilder tillsammans. Vid nåt tillfälle började vi prata bröllop och insåg att vi skulle vara ett bra team i och med att vi har liknande stilar.

I början av februari lanserade de sitt gemensamma varumärke Bisten Everglow som framför allt är inriktat mot bröllopsfotografering. Samtidigt åtar de sig fortfarande uppdrag inom exempelvis djurfoto och porträtt i sina egna verksamheter.

– Det händer ju så mycket under ett bröllop, särskilt om det är en större tillställning. Då är det en stor fördel att ha en dubbel uppsättning ögon som kan se alla detaljer och exempelvis både fånga bilder på bruden och brudgummen när de gör sig iordning på morgonen, förklarar Moa.

– Vi tänker mycket på hur vi själva skulle vilja ha våra egna bröllop förevigade och försöker skapa bästa möjliga förutsättningar utifrån det. Eftersom vi jobbar på samma sätt kan vi leverera bilder som hänger ihop och har en bra helhetskänsla trots att vi är två.

Konceptet har fått bra respons och ett första uppdrag har redan planerats in i sommar. 

– Vi har definitivt utrymme för fler bröllop men tanken är framför allt att jobba långsiktigt och bygga upp vår gemensamma portfolio. Vi älskar att fånga de små stunderna och speciella detaljerna under ett bröllop och vänder oss till kunder som vill ha det där lilla extra för att få behålla så många fina minnen från dagen som möjligt!

Bildtext: Beror på bilden.
