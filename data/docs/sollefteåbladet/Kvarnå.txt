Lokala smaker från Kvarnå

Kvarnå strax utanför Junsele har blivit ett centrum för mathantverk och lokala smakupplevelser. Här produceras allt från vinäger och kryddor till surdegsbröd plus att gårdsbutikens hyllor även innehåller lokalproducerade varor från närområdet. För den som vill uppleva smakerna på plats erbjuder caféet både fika och mat där alla ingredienser är producerade så nära som möjligt.

Det är ganska kallt ute när Sollefteåbladet hälsar på men inne i orangeriet är det varmt och i de stora fönstren mognar Kvarnås prisbelönta hantverksvinäger. Familjen Johansson som driver Kvarnå Trådgård är mitt uppe i både byggprojekt och plantering men passar på att snacka lite mathantverk över en kopp kaffe och bullar från Inger Sahlins surdegsbageri som ligger precis intill.

– Lokalproducerat är verkligen vår grej! Vår filosofi är att om det går att få tag på något i närheten så ska vi använda det. Dels odlar och producerar vi mycket själva men vi köper exempelvis grönsaker från Näsåker, ost och smör från Edhe Gård och kött från lokala bönder, förklarar Rasmus som medger att den tydliga inriktningen innebär vissa utmaningar.

– Det är klart att det är krångligare att hitta leverantörer på det här sättet men samtidigt är det ett viktigt vägval för oss. När vi säger att vi jobbar med lokala råvaror så ska det vara så lokalt som det bara går. 

Av den anledningen anpassar exempelvis caféet menyn för att minimera behovet av ingredienser som inte finns i närheten.

– Svartpeppar är ett bra exempel. Det odlas inte i Sverige så då använder vi vår egen chili istället. Finns råvaran i närområdet väljer vi den, annars söker vi i angränsande län. Behöver vi leta längre bort än så väljer vi råvaror från Sverige, säger Susanne och tillägger att den lokala inriktningen både handlar om hållbarhet och kvalité.

– Vi gillar småskaliga producenter som brinner lika mycket för sina produkter som vi gör för våra!

I skrivande stund pågår förberedelserna för årets säsong för fullt. Caféet slår upp portarna den 14 maj.

– Då kan man komma hit och köpa plantor plus att vi börjar servera fika. Matmenyn dröjer till nån gång efter midsommar när vi har hunnit odla upp de första grönsakerna, säger Rasmus och avslutar med att tipsa om Rabarberfestivalen den 19 juni.

– Nu blir det äntligen festival igen! I år ser vi fram emot att bjuda på tips om lite ovanligare sätt att servera rabarber, iallafall i våra trakter.

Bildtext: Susanne och Rasmus Johansson på Kvarnå Trädgård brinner för lokalproducerat mathantverk och tycker om att inspirera sina kunder till att upptäcka småskaligt mathantverk från närområdet.

