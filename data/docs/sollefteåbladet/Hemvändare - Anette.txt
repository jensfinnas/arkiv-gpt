Hemvändarfamilj (rubrik kommer)

Hon lämnade småstadslivet för universitetsutbildning och jobb. 10 år senare slog längtan efter en enklare vardag till och sedan 2015 är Anette Bodén hemvändare. Hon gjorde dessutom en rejäl insats för befolkningsstatistiken och tog med sig både man och barn tillbaka till Nipornas stad.

Anette flyttade från Sollefteå efter gymnasiet och har bott i såväl Umeå, Linköping, Uppsala och Örebro för studier och jobb. Hon jobbade som danslärare medan hon skaffade en kandidatexamen i litteraturvetenskap och en magisterexamen i medie- och kommunikationsvetenskap. 

Under åren i Uppsala träffade hon Mattias, en renodlad Uppsalabo som studerat produktion och logistik. Strax efter första barnets entré fick både Anette och Mattias jobb i Sollefteå inom önskade områden och då morföräldrarna med glädje erbjöd sig att hjälpa till med barnpassning var saken biff.

Anette kombinerar jobbet som skribent med sitt skogsägande och Mattias jobbar som produktionsledare på AQ Enclosure i Sollefteå AB där han hunnit ha flera roller under de drygt sju år han jobbat i företaget.
	
– Det bästa är att vi har närheten till såväl jobb som barnens skola och förskola. Det genererar så mycket tid över vilket inte funnits om vi bott kvar i en större stad med pendling och allt vad det innebär, konstaterar Anette.

– Under åren har prestigen släppt mer och mer också. Det som vuxit fram för mig är storheten i att göra som man själv vill och att drömlivet inte ser likadant ut för alla. Välmående och att ha tid att livsnjuta är högst prioriterat numera och det innebär att jag inte känner press när det gäller karriär eller status som det kanske gjorde förut. Livskvalitet numera är att ha tid att gå i skogen utan stress!

Som för många andra hemvändare fanns drömmen om ett lantligt liv på en stor gård men planerna reviderades under resans gång.

– Ända sedan vi flyttade upp 2015 har vi letat drömhuset med stor gård, men det blev att vi köpte ett radhus på Översten och det visade sig passa oss perfekt, i synnerhet under småbarnsåren. Barnen har kompisar i området och enkelheten i detta boende innebär ännu mer tid över och den lägger vi gärna istället vid vårt sommarhus i Junsele, säger Mattias som gärna utnyttjar fritiden till att utforska Remsleskogarna på mountainbike.

Sjukhuset har varit en het potatis i Ådalen under många år och även om kampen för återöppnandet av BB fortgår har familjen mycket gott att säga om exempelvis Barnmottagningen på Sollefteå sjukhus.

– Att vi lever ett så enkelt liv med närhet till allt underlättade verkligen när äldste sonen Frank fick typ 1-diabetes för några år sedan och vi fick ställa om livet ganska radikalt. det har varit många sömnlösa nätter med diabeteslarm men Barnmottagningen på Sollefteå sjukhus har varit fantastiskt bra och vi är så tacksamma för det. Nu hoppas vi att även sjukhuset får blomstra igen!


Faktaruta - Bodéns

Anette Bodén, skribent och aktiv skogsägare
Mattias Lundin, produktionsledare på AQ Enclosure
Frank Bodén, 8 år
Henry Bodén, 5 år
Storm, 6 månader gammal cockerpoo
