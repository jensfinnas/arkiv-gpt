Talangjakt i Höga Kusten

Höga Kusten inte inte bara på stark frammarsch som besöksdestination. Näringslivet är starkt i hela området och både företag och offentlig verksamhet letar arbetskraft med rätt profil. Därför startades nyligen ett projekt för att attrahera nya talanger till Höga Kusten.

– Det händer så otroligt mycket i vår del av landet nu och att få tag på rätt kompetens är A och O för att kunna fortsätta utvecklas, säger Susanne Königson, näringslivschef på Kramfors kommun som äger projektet och driver det tillsammans med Härnösand, Örnsköldsvik och Sollefteå kommuner.

– Vi fyra Höga Kusten-kommuner vet att vi är bra och har mycket att erbjuda även när det gäller karriärmöjligheter. Nu ska vi se till att alla andra också är med på tåget!

Projektet heter i sin helhet Talangattraktion för kompetensförsörjning i Höga Kusten och syftar till att stärka samarbetet mellan kommunerna kring kompetensfrågor och skapa en gemensam plattform för att locka jobbsökande talanger till området. Med en budget på cirka 2,3 miljoner fram till slutet av oktober nästa år råder det inga tvivel om att kompetensförsörjning är en prioriterad fråga för de inblandade kommunerna.

– Höga Kusten som varumärke är hett och många har ögonen på oss. Därför ska vi se till att haka på det när det gäller rekrytering också. För den som överväger att flytta hit är sällan de enskilda kommunerna det som är intressant utan frågor som jobbmöjligheter, boende och fritid är det viktiga. Därför är det mycket bättre att vi jobbar ihop och försöker attrahera så många som möjligt till hela Höga Kusten.

Projektet har var varit under förberedelse under det senaste året och drog nyligen igång på allvar. Malin Svanholm (S), kommunstyrelsens ordförande i Kramfors som ser stora fördelar med att bygga samarbeten kring näringsliv och utveckling mellan Höga Kusten-kommunerna.

– Det känns viktigt och spännande! Speciellt nu med kommande etableringar som t.ex. den i Hamre. Projektet ska stärka och komplettera kommunerna, näringslivet och andra aktörers befintliga aktiviteter för att attrahera kompetens, förklarar hon och avslutar:

– Höga Kusten har potential att vara lika attraktivt som näringsliv- och boenderegion som det är för turister just nu!
