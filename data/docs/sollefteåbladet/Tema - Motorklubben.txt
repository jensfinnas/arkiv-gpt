Sollefteå Motorklubb varvar upp inför säsongen

Ett tydligt vårtecken är att Sollefteå Motorklubb öppnar banorna för säsongen. Numera erbjuder klubben crossbana, motorbana för bilar och andra fyrhjuliga fordon plus en enduroslinga som kommer utvecklas ytterligare i sommar.

– VI fick klart med markägarna i slutet på förra säsongen och hann dra upp en slinga. Nu har vi fått bidrag från Svemo som vi kommer använda för att förbättra den under sommaren, berättar Frans Sjölander från Sollefteå MK som har sett ett ökat intresse för enduro i Sollefteå.

– Många har kört uppe på Tjärnmyren men när regementet börjar använda övningsområdet igen kanske den möjligheten försvinner. Därför tyckte vi det var bra läge att öppna upp för enduro uppe hos oss.

Målet är att ha ännu mer aktivitet på och runt banorna, både i form av träningar och olika evenemang.

– Bland annat kommer vi ha prova på-dagar för motorbanan senare i vår och i juli. Då kan man komma upp och prova att köra bil på motorbanan, antingen med nån av de två vi har köpt in eller med sin egen. Det går att köra med vilken bil som helst - förslagsvis en man inte är jätterädd om - bara man har bälte och hjälm. Vi gör en säkerhetsbesiktning på plats, sen är det bara att köra!

Det går även att köra EPA på banan, något Frans hoppas ska locka fler ungdomar att prova på. 

– Att köra med vanliga bilar är en bra inkörsport till annan racing, exempelvis folkrace som vi också vill utveckla i framtiden.

Även på crossbanan blir det aktiviteter, exempelvis planeras en distriktslagtävling tillsammans med flera andra klubbar från närområdet. 

– Vi vill samla så många som möjligt med intresse för motorer och racing. Det som finns kvar på önskelistan är radiostyrd racing. Vi har ett område som skulle passa för en sån bana så om det finns någon som är intresserad av att bygga upp något kring radiostyrt är det bara att höra av sig!


Bildtext: Numera kan man köra det mesta på två eller fyra hjul hos Sollefteå Motorklubb, bland annat cross, EPA, vanliga bilar, enduro eller som på bilden, crosskart. Ett givet ställe för alla som är intresserade av motorer och racing med andra ord.
