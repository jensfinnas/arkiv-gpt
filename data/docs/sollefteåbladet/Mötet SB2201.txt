Sollefteåbladet möter: Nimat Aljbour

Att han skulle jobba med hår och skägg fanns det aldrig någon tvekan om. Att han skulle driva företag i Sollefteå var däremot inget han kunde förutse när han började lära sig hantera en rakkniv i sin storebrors salong efter skolan. I det här numret mötet Sollefteåbladet frisören och barberaren Nimat Aljbour.

När vi ses över en lunch på Restaurang Hörnan har Nimat tillfälligt stängt salongen för att vara med på intervjun. Under vårt relativt korta snack hinner dock förvånansvärt många kunder ringa och fråga när han är tillbaka.

– Jag kör drop in men många av stammisarna ringer och kollar hur kön ser ut innan de kommer, berättar han medan vi på Nimats rekommendation går bortom menyn och beställer in halloumipizza utan tomatsås som vi sedan toppar med kryddblandningen za’atar.

– Egentligen brukar jag inte äta lunch men om jag gör det så tar jag hellre något lätt. Man blir så trött efteråt annars.

En fullt rimlig utgångspunkt med tanke på hans yrke. Som barberare gäller det att vara lika skärpt som sina rakblad och Nimat har varit i branschen länge. Under uppväxten på Gaza-remsan i Palestina fick han lära sig hantverket av sin storebror efter skolan.

– Mina syskon är också frisörer och min bror drev en salong i hemlandet. Jag fick börja med att raka en ballong med rakkräm på om och om igen tills jag kunde raka bort all kräm utan att ballongen gick sönder. Sedan var jag redo att ta hand om kunder.

2012 lämnade Nimat Gaza för Libyen och fortsatte sedan mot Europa med båt över Medelhavet. Via Lampedusa i Italien hade han siktet inställt på Belgien men de fyra andra i gruppen han reste med ville till Sverige så han hängde på. Så småningom hamnade han i Sollefteå och började se sig om efter ett jobb.

– Jag lärde känna dåvarande ägaren till Kajsas Pizzeria, Erish Ahmad, och hans fru Nasrin hade planer på att öppna en salong. Hon jobbade bara med damklippning och behövde en kompanjon som kunde klippa herrar och fixa skägg så när hon startade Salong Esrin började jag jobba där.

Efter några år fick blev Nimat erbjuden att ta över salongen. Med stöd av Almi kunde han starta ett eget företag och fortsatte därefter att driva Salong Esrin själv. Ungefär samtidigt passade han på att anställa en frisör till och flyttade till grannlokalen.

– Jag ville förnya salongen, förklarar han och berättar att han sedan han tog över 2017 har haft flera anställda som han har lärt upp.

– Sedan har de startat egna företag, både här i stan och på andra orter.

I dagarna står han inför nästa steg i företagets utveckling. Salongen byter både adress och namn så från den första februari är det Centrumplan och Sollefteå Barbershop & Salong som gäller.

– Med det nya namnet blir det ännu tydligare att vi både jobbar med hår och skägg. Dessutom får vi bra parkeringsmöjligheter precis utanför dörren. Vi passar även på att förlänga öppettiderna på vardagar till klockan 20 så att det inte ska vara några problem att hinna hit efter jobbet.

Under åren har han inte bara hunnit bygga upp sitt företag, han har bildat familj också. När Salong Esrin startade var det fullt fokus på jobb men när han fick höra att en familj från Gaza hade kommit till Helgum blev han nyfiken.

– Jag var den ende från Gaza här då så det kändes kul att träffa några hemifrån. Vi började umgås och jag blev kompis med grabbarna i familjen. Deras syster Maha bodde också i Helgum och vi lärde känna varandra under flera år. Vi trivdes tillsammans och på den vägen är det, sedan 2018 är vi gifta och har två barn.

Nu kombinerar han företagandet med det lugna småbarnslivet i Sollefteå.

– Jag har bott en tid i Malmö och även i Borås men jag gillar inte stora städer. Vi trivs bra här, det är lätt att lära känna folk och det är nära till allt, konstaterar Nimat.

– Nu när barnen blir större ska vi prova på lite mer uteaktiviteter som skridskor och skidor. Men jag håller mig undan snowboard och slalom, jag måste vara rädd om handlederna i mitt yrke!

Faktaruta:

Namn: Nimat Aljbour
Ålder: 37
Familj: Fru och två barn, Sila X år och Salma 7 månader(?)
Bor: På Översten i Sollefteå
Gör: Driver Sollefteå Barbershop & Salong
Gör också: 

