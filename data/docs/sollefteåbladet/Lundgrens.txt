Positiv utveckling för affärsutvecklingskonsult

2020 bestämde sig affärsutvecklaren Anders Lundgren för att göra en utvecklingsinsats i sitt eget företag. Nu två år senare har det tidigare enmansföretaget hunnit öka med två anställda och sedan januari 2022 hittar man dem på bottenvåningen i det anrika Tingshuset på Djupövägen.

Anders Lundgren har en lång bakgrund inom både det militära och tillverkningsindustrin, närmare bestämt från många år på Hägglunds i Örnsköldsvik. Runt 2010 bestämde han sig för att starta eget och har sedan dess ägnat sig åt konsultuppdrag inom bland annat affärsutveckling, organisationsförändring och ekonomifrågor.

– Under åren hade jag både byggt upp ett brett kontaktnät och samlat på mig erfarenhet inom allt från ledning och styrning till avtalsskrivning och effektivisering. Att starta Lundgrens Consulting blev ett naturligt steg och därefter har det rullat på, förklarar han och tillägger att inriktningen fram till ett par år sedan framför allt har varit på affärsutveckling.

– Bland kunderna fanns dock några som ville ha hjälp med ekonomitjänster som bokföring, redovisning och bokslut. De blev allt fler så 2020 såg jag möjligheten att göra ekonomi till en mer uttalad del av företagets tjänster samtidigt som jag började marknadsföra Lundgrens Consulting mer aktivt. 

Satsningen slog väl ut och tillströmningen av kunder fortsatte öka. Idag har företaget kunder hela vägen från Västerbotten till Värmland men fokus ligger på den lokala marknaden och uppdrag inom bland annat bolagsbildning, bokföring och affärsutveckling.

– Vi är en fristående och lokalt ägd aktör samtidigt som vi har tillgång till all expertkompetens vi kan behöva genom branschorganisationen SRF-konsulterna.

2021 anslöt Anders son Mattias Lundgren som redovisningskonsult och sedan början av 2022 förstärkte Louise Mikaelsson som redovisningsassistent. Ungefär samtidigt flyttade företaget in i sina nuvarande lokaler i Tingshuset.

– Vi har haft en både snabb och positiv utveckling. Att leverera de tjänster vi jobbar med innebär ett stort fortroende så det känns extra kul att vi har fått in flera nya uppdrag från företag som fått tips av våra kunder om att vända sig till oss, konstaterar Anders.

Härnäst väntar en intensiv period där deklarationer står i fokus.

– Våren innebär deklarationstider och många som har någon typ av näringsverksamhet ser en trygghet i att få hjälp att undvika fallgropar och optimera deklarationen för företagets bästa. 


Bildtext: Lundgrens Consulting håller till i Tingshuset och består idag av Anders Lundgren, Louise Mikaelsson och Mattias Lundgren. Företaget erbjuder tjänster inom bland annat affärsutveckling, bolagsbildning och redovisning.
