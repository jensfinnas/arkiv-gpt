En gymnasieskola för framtiden

I början av året kunde en stor del av Sollefteås gymnasieelever börja göra sig hemmastadda i den totalrenoverade Gudlav Bilder-skolan. 
– Renoveringen är ett otroligt lyft för både elever och personal, helt klart en signal om att utbildning och framtidsmöjligheter är ett prioriterat område i den här kommunen, kommenterar GB-skolans rektor Monika Karlström.

Att ge GB-skolan en välbehövlig make over både utvändigt och på insidan har varit ett enormt projekt. Det hela toppades dessutom med bygget av en helt ny byggnad specialritad för Skidgymnasiet som även går under namnet Talangfabriken. 

– Det var på många sätt en helt ny skola som mötte eleverna när vårterminen drog igång och det märks att trivs i de nya och mycket fräschare miljöerna, säger Monika och tillägger att även lärarna uppskattar sin nya arbetsmiljö.

– Det är minskt lika viktigt för dem att få känna att det satsas på deras arbetsplats. Dessutom underlättas vardagen på jobbet nu när majoriteten av programmen är samlade på samma ställe.

I och med återflytten till GB är det bara Transportgymnasiet och Naturbruksgymnasiet som håller till på andra platser i stan.

– Samtidigt är de optimalt placerade för sina uppgifter så upplägget vi har nu är idealiskt, inflikar biträdande rektor Pär Bodin som konstaterar att söktrycket till Sollefteå gymnasium aldrig har varit större än inför nästa läsår.

– Renoveringen har nog med saken att göra men även att vi har ett riktigt bra utbud av utbildningar. Flera av yrkesprogrammen har exempelvis näst intill hundraprocentig anställningsbarhet, alltså att alla som har slutfört sina utbildningar de senare åren har fått jobb.

Förra året startade skolan ett helt nytt program med med fokus på el och energi med elteknik och energiteknik som möjliga inriktningar.

– Där har vi verkligen en framtidsbransch! Elföretagen skriker efter installationselektriker och med de satsningar som görs inom vatten- vind- och solkraft i vår del av landet innebär lysande möjligheter för eleverna som går el- och energiprogrammet, säger Monika.

– Oavsett om man planerar att plugga vidare eller vill skapa förutsättningar för att få drömjobbet direkt efter skolan har vi alternativen och numera en fantastiskt fin miljö att nå sina mål i!
