Småskaligt och naturligt på Edhe Gård

I Eden strax utanför Junsele - en liten by som hämtad ur en Astrid Lindgren-saga - ligger det lilla jordbruket Edhe Gård. Här tillverkas mathantverk av högsta kvalitet från omsorgsfullt producerade råvaror direkt från gårdens fjällkor.

Eden är klassad som riksintresse och byn har anor ända tillbaka till 1550-talet. I modern tid har det tillverkats mejeriprodukter på Edhe Gård sedan 1980-talet men då mest för husbehov. 

– Min pappa började göra egen ost när jag var liten så mitt intresse för ost har funnits med sedan dess, berättar Karin Karlsson som numera driver Edhe Gård tillsammans med sin bror Gustav och hans fru Amira. 

– Intresset har funnits med mig sedan dess. Jag har jobbat med mejeribranschen och framför allt med ost i USA i många år men flyttade hem 2019 för att bli processledare hos Norrmejerier i Burträsk. 

På helgerna passade hon på att åka hem till Eden och kunde inte låta bli att dra igång ostproduktionen som hade varit på paus sedan 2015.

– Det var egentligen mest för att ha något att göra men det drog snabbt iväg och blev ett större projekt. Produktionen ökade och min bror Gustav som också längtade hem till Eden började hjälpa till. Det slutade med att vi tog över gården -20 och nu är det jag, Gustav och hans fru Amira som driver Edhe Gård tillsammans.

Grunden i verksamheten är den X djur stora besättningen av fjällkor som förser mejeriproduktionen med mjölk. Gården drivs med ett kretsloppstänk där alla moment sker så naturligt som möjligt. Slutprodukterna är bland annat smör, fil och olika typer av ostar.

– Idag består sortimentet av hårdostarna Stockberget och Edhe Guld, blåmögelosten Edhe Blå, smör och färskost med och utan kryddor, berättar Amira som är utbildad inom mejeri på mathantverksskolan Eldrimner och tillägger att det finns fler varianter under utveckling.

– Kvalitet genom hela kedjan är det viktigaste för oss så vi håller produktionen småskalig och låter utvecklingen ta tid. Bra mat går inte att stressa fram!

Produkterna går dels att köpa direkt på gården eller hos Sött och Salt Cafe & Deli i Junsele och på Kvarnå Trädgård. Ett annat alternativ är att beställa via gruppen REKO lokal mat i Sollefteå på Facebook. 

– Vi har satsat fullt ut på det här i ungefär ett år nu och har gott om planer för framtiden. Exempelvis kommer vi öppna en gårdsbutik till sommaren, då är alla välkomna till Eden för att uppleva Edhe Gård på plats, avslutar Karin.

Bildtext: Amira Karlsson, Karin Karlsson och lille Alfred i Edhe Gårds mejeri. Sollefteåbladet kan bekräfta att mathantverket på bordet var precis lika gott som det ser ut att vara!
