Berget Events (ej spikad rubrik)

Som så många andra blev arrangörerna bakom airsoft-evenemanget Berget Events tvungna att skjuta upp sina planerade aktiviteter under pandemin. I år är dock det enorma rollspelet tillbaka i skogarna på Skedomsberget mellan den 28 juni och 2 juli.

Airsoft innebär att spelarna skjuter små plastkulor med hjälp av tryckluftdrivna vapen och evenemanget är ett kombinerat krigsspel och LARP, alltså ett slags rollspel som i det här fallet utspelar sig i en autentisk militärmiljö.

Evenemanget brukar locka tusentals deltagare som reser från hela världen för att dela den unika Berget-upplevelsen. Årets upplaga är nummer 18 i ordningen och går under namnet Broken Arrow.

– Vi har verkligen sett fram emot att kunna komma igång igen, konstaterar AnnaCarin Ahde som är inne på sitt trettonde år i arrangörsgruppen.

Årets spel kretsar kring en bakgrundshistoria som innehåller allt från fiktiva nationer och försvunna kärnvapen till religiösa sekter och hemliga antiterroriststyrkor. Som hämtat från en actionfilm eller TV-spel med andra ord. Med tanke på det oroliga läget i världen är AnnaCarin noga med att poängtera att alla inblandade tar avstånd från allt som har med verkliga konflikter mellan stater att göra.

– Både spelare och vi arrangörer gör det här för att vi gillar att vara ute i skogen, träffa kompisar som delar vårt intresse och ha kul tillsammans i ett jättestort rollspel, förklarar hon och tillägger att samarbetet bland deltagarna alltid har fungerat bra trots alla nationaliteter som samlas på samma ställe.

– Vi brukar ofta ha spelare som kommer från länder som är i konflikt med varandra men här sover de i samma tält utan minsta problem. Gemenskapen i airsoft-världen är stark!

Av säkerhetsskäl är hela spelområdet avspärrat under tiden evenemanget pågår.

– Om man är nyfiken på vad vi håller på med så är det bara att komma upp till RUIF-stugan där staben håller till. Den som vill ha mer information om airsoft och vårt evenemang kan hitta det på vår hemsida och i våra kanaler i sociala medier, förklarar AnnaCarin och passar på ett hylla förutsättningarna för ett bra spel i Sollefteå.

– Området med sin varierande terräng och stora vägnät är verkligen perfekt för ett spel i den här skalan och vi har bra samarbete med kommunen och lokala föreningar. Vi är många som har väntat otåligt under de senaste två åren som längtar efter att äntligen komma tillbaka till Sollefteå!


Bildtext: Mellan den 28 juni och 2 juli fylls Skedomsskogarna av uniformerade airsoft-spelare från hela världen och diverse specialbyggda fordon under årets upplaga av Berget Events. För den som är nyfiken går det att hälsa på i ”Safezone” som ligger vid parkeringen mitt emot RUIF-stugan.
