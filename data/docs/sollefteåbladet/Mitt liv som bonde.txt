Mitt liv som: Bonde

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi träffat Märta Åslund som nyligen blev bonde på heltid.

Livet som mjölkbonde fick snart 21-åriga Märta koll på redan som liten. Hennes pappa Eskil ägde tidigare gården i Grillom där hon numera går i hans fotspår. Eskil är dock numera pensionär och hans bror Martin äger gården medan Märta sedan i juni förra året hyr plats där för sina kor.

– Jag hade tankar på att köpa egna kor redan när jag gick på gymnasiet men pappa avrådde mig från att börja så tidigt. Däremot jobbade jag åt en bonde här i närheten under skoltiden.

Efter studenten började hon jobba som maskinförare åt Altins men efter två år blev suget efter ett liv med kor för stort.

– Jag kom hem en dag och meddelade att jag inte tänker sitta i en bergtäkt resten av livet. Jag vill mjölka kor, sen kan jag gärna hoppa in och krossa lite grus när det behövs men jag vill i första hand vara bonde!

Därifrån gick det snabbt. Eskil var med på tåget och de åkte och kollade på lämpliga kor i maj förra året. Efter ett par veckor hade Märta sina första 12 mjölkkor på plats i Grillom. Då växlade hon mellan jobben men nu drygt ett år senare har hon alltså precis blivit över till att vara bonde på heltid.

– Det känns jättebra! Det är mycket att tänka på men jag lär mig hela tiden och pappa finns med i bakgrunden både när det gäller företagandet och gården. Dessutom har jag anställt min lillasyster Alva som hjälper till när det behövs.

Det finns alltid något att göra på gården. De två fasta punkterna är mjölkningen morgon och kväll, däremellan ska det planeras, rengöras, repareras och kontrolleras. Gården kräver mycket underhåll samtidigt som de drygt 70 djuren ska hanteras.

– Det är den roligaste delen av jobbet, att hålla på med kossorna. Jag flyttar dem mellan beten, de måste klippas, klövarna verkas och så vidare. De är mina närmsta kollegor och alla har sina unika personligheter precis som på vilken arbetsplats som helst.

Härnäst är målet att bygga upp en besättning på runt 75-80 mjölkkor, det är ungefär vad som ryms i den nuvarande ladugården.

– Sedan är det dags att bygga nytt! På sikt är planen att ta över gården men det får bli i framtiden. Jag hörde nåt tips om att man är ute i god tid om man börjar förbereda ett generationsskifte när barnen är i 35-årsåldern så det känns som att jag har ett rejält försprång!

Utöver att hon tycker jobbet är roligt är Märta stolt över sitt yrke och att vara en del av landets livsmedelsförsörjning.

– Det behövs verkligen bönder i Sverige! Därför är det viktigt att man som konsument försöker handla så lokalt producerad mat som möjligt, det är positivt för alla delar i produktionskedjan och för vårt lokala näringsliv.


Faktaruta:

I skrivande stund har Märta 49 vuxna kor och 36 kalvar (varav en föddes samtidigt som vi tog bilderna till det här reportaget).

En ko levererar mellan 30-60 liter mjölk per per dygn. Kor som har fött mer än en kalv mjölkar ofta mer.

Rekordet för Märtas kor är 2470 liter mjölk under två dygn, alltså fyra mjölkningar vilket är intervallet som mjölkbilen håller.

Totalt levererade korna nästan 2600 liter mjölk men varje kalv dricker ungefär fyra liter per dygn.

