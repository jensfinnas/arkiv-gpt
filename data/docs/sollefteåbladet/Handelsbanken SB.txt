Många bäckar små
 
Nu har vi rullat in på år 2023 och ekonomin är som bekant en helt annan situation jämfört med för ett par år sedan. Sollefteåbladet tar ett snack med Maria Duvemo på Handelsbanken angående hur man kan tänka gällande sin privatekonomi i dessa tider.
 
– Med tanke på inflation, ändrat ränteläge och höjda elkostnader har vi ett utmanande läge just nu och många kunder ringer in för rådgivning. I första hand gäller att se över sin hushållsbudget och se vart pengarna går, är det möjligt att göra förändringar? Inleder Maria.
 
Marias råd är att man funderar på hur känslig privatekonomin är för förändringar. Vad händer om bolåneräntan går upp ytterligare 2% eller om man klarar av en minskad inkomst. 
 
– Ett generellt råd är att om du vill ha full kontroll på dina bolånekostnader så kan det vara en bra idé att binda sin bolåneränta. Bunden ränta innebär att du vet vad du har för bolånekostnader under den löptid du valt. Har man andra lån och krediter är det en god idé att börja betala av de dyraste lånen först, berättar Maria och understryker även vikten av sparande.
 
– Det är lätt att man väljer att minska sitt månadssparande när ekonomin blir ansträngd, men det är fel väg att gå. Det kan finnas andra utgifter man kan prioritera bort, sparandet ska inte ses som en utgift utan som en investering. Det långsiktiga sparandet är det viktigt att skapa en god avkastning på, det kan innebära att spara i fonder vilket är ett enkelt sätt att få pengar att växa. Det är dessutom en sparform som passar de flesta då du själv väljer hur aktiv du vill vara.
 
Det är viktigt att spara till en buffert. Du kanske måste reparera bilen? Tänk om kylskåpet eller diskmaskinen går sönder. En buffert, för hushållsekonomin på två till tre månadslöner gör att du är bättre förberedd på större utgifter eller en förändrad inkomst. Har man pengar som inte ska investeras för framtiden, se till att de ligger på ett konto där du kan ta ut pengarna när du vill .
 
– När det gäller tankar på nytt boende så är det viktigt att räkna på räntekostnader samt levnadskostnader i den nya bostaden. Spara ihop till insatsen till boendet och ett sparkapital så man inte startar på noll, avslutar Maria.


Bildtext: Maria Duvemo på Handelsbanken ger enkla tips angående privatekonomi såhär i början på nya året. Hur sak man egentligen tänka angående rådande ränteläge samt månadssparande?
