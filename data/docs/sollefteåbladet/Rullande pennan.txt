Jenny sätter pennan i rullning

Under våren kör Rullande pennan igång i Sollefteå, ett slags ambulerande skrivcafé för alla som är intresserade av det skrivna ordet. Bakom initiativet hittar vi Jenny Nilsson och Studieförbundet Vuxenskolan.

Det var när hon bodde i Gävle som Jenny upptäckte Rullande pennan-konceptet som har premiär i Näsåker på Gudinnemuseum den 8 mars klockan 18.00.

– Jag gillade det enkla och inspirerande upplägget så när jag flyttade upp hit till Sollefteå kontaktade jag Liselott Fluhr som startade Rullande pennan i Gävle och frågade om jag fick använda konceptet här också, berättar hon och förklarar att varje träff hålls på en ny plats.

– Under våren kommer vi ses några onsdagskvällar i Näsåker, Sollefteå, Prästmon och Långsele.

Varje tillfälle gästas dessutom av en inspiratör som inleder med att prata om något som har med platsen att göra och avslutar med att presentera ett kort inspirationsord för kvällen. Det ordet ska deltagarna sedan skriva något utifrån, helt spontant och utan ramar.

– Det kan bil vad som helst, ett minne, en berättelse, en dikt eller något annat som dyker upp i stunden. I slutet av kvällen får man gärna läsa upp det man skrivit men det är inget krav, vi skriver bara för vår egen skull, understryker Jenny och tillägger att inspiratören för det första tillfället är Lo Högberg från Kvinnominne i Näsåker.

Rullande pennan handlar inte om att komma igång med en storslagen roman utan snarare att få inspiration att skapa något under lättsamma former. Det kostar inget att vara med och det krävs ingen föranmälan utan det är bara att dyka upp.

– Tanken är att skapa ett kravlöst och kreativt sammanhang för alla som gillar att skriva, avslutar Jenny och passar på att hälsa alla välkomna till Rullande pennans första träff.

Bildtext: Den 8 mars är det premiär för Rullande pennan i Sollefteå, ett ambulerande skrivcafé för alla som gillar att skapa med ord. Jenny Nilsson ligger bakom initiativet som genomförs i samarbete med Studieförbundet Vuxenskolan.  
