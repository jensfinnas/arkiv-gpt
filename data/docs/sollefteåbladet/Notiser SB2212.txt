Blueshösten i Sollefteå
Lys upp höstmörkret med skön blues, soul och rock! Sollefteå Bluesförening har tre välfyllda musikkvällar på Amatörteatern planerade under hösten. I vanlig ordning krävs medlemsskap i Sollefteå Bluesförening för att komma på kvällarna, något som enklast går att lösa hos Dahlbergs Bokhandel eller via instruktioner på föreningens hemsida.

Först ut för hösten är Blue Steel och Taylors Wig som spelar den 24 september.

Den 29 oktober är det soul som gäller i form av Constantine & The Call Operators som även får support av Thomas Ziden.

Höstens program avslutas med en rockfest med tema 70-tal där det bland annat kommer delas ut pris till bästa utklädnad. På scenen spelar After Eight och Juniors Finest.

Hälsosam inspiration i Gröna Huset
Helgen den 15-16 oktober arrangeras en hälso- och inspirationsweekend i Gröna Huset i Skogsnäs. Helgen innehåller allt från yoga och meditation till föreläsningar och en matlagningsworkshop, allt samlat i det unika Gröna Huset med sina rum som avspeglar olika delar av världens kulturer och genomgående ekologiska profil.

Föreläsarna som gästar helgen är Charlotte Fredriksson och Henrik Ennart. Charlotte är kostrådgivare och yogalärare med inriktning mot inspiration kring hur man gör sina bästa livsstilsval. Henrik Ennart är författare och vetenskapsjournalist på Svenska Dagbladet med intresse för hälsa, medicin, livsmedel, åldrande och sjukvård. Tillsammans brukar de bland annat arrangera resor till Italien och Costa Rica med temat ”Åldrandets gåta - metoderna som förlänger ditt liv”.

– Det blir en helg då vi fyller kropp med fibrer, antioxidanter och polyfenoler och knopp med inspiration, nya kunskaper samt ny energi tillsammans med Charlotte och Henrik, säger arrangören Lena Strandqvist som driver företaget Let’s design och tillägger att mer information om evenemanget och hur man bokar plats finns på hennes hemsida. 

Quiza hos Resele Strand
Sommarsäsongen hos Resele Strand är över men det innebär inte att det är stängt ända till nästa sommar. Restaurangen går att abonnera för privata evenemang och erbjuder även catering under hela året. Dessutom kommer de hålla öppet vid ett antal tillfällen under hösten och vintern för temakvällar, besök av gästkockar och det efterlängtade julbordet. 

Närmast på tur är en quizkväll den 1 oktober där Johannes Burström kommer stå värd för ett klurigt musikquiz klockan 20.00. Den som vill passa på att avnjuta en välgräddad pizza direkt från kökets bakugn rekommenderas att att boka bord i förväg men för för själva quizandet är det bara att dyka upp.

Hooja till Hotell Hallstaberget
Den 8 oktober gästar omåttligt populära Hooja Hotell Hallstaberget för en redan nu hajpad spelning i Sollefteå. Hooja debuterade förra året med låten ”Donkey Kong” som bland annat har följts upp med ”Banan Melon Kiwi & Citron” och ”GÅR DET BRA?”, låtar som spelas flitigt i allt från radio och TV till EPA-traktorer och på dansgolv. 

Musiken beskrivs som skogsdisco och blandar melodier som etsar sig fast tillsammans med texter som beskriver livet i Norrland, allt levererat av Hooja och DJ Mårdhund som uppträder i sina karaktäristiska skotermasker och glesbygdskavajer. 

Spelningen är minst sagt efterlängtad och för att säkra sin plats framför scenen går det att förboka entré till showen och nattklubben från den 26 september. 






Ni hörde rätt! Hooja kommer till Hotell Hallstaberget den 8 oktober 2022!
Någonstans norr om polcirkeln bor det maskerade spelmanslaget Hooja som debuterade 2021 med “Donkey Kong”. Soundet har beskrivits som “skogsdisco”, och med ett unikt uttryck och en nypa salt driver de med sig själva över catchiga melodier och med texter om livet i norr.
Ordet om Hooja spred sig snabbt efter en intervju i januari med Henrik Alsterdal i TV4’s Efter fem, och bara några dagar senare låg hela fyra låtar i topp på Spotifys lista över de mest virala låtarna i Sverige. En lista som Hooja minst sagt har dominerat under hela 2022 - nio låtar har nått en topp 20 placering och tre låtar har haft en topp 50 placering i över hundra dagar i sträck.
