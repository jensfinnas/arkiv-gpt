Skogsnästeatern seglar mot paradiset

Kulturen lever och frodas i Skogsnäs, bland annat i form av Skogsnästeatern. Den har förvisso funnits sedan början av 2000-talet men sedan ett par år tillbaka är teatern en egen förening som arrangerar allt från egna föreställningar och workshops till teatergrupper för barn dit många av deltagarna åker långväga för att vara med.

– Vi arrangerade en barndag i vårt kulturhus här i Skogsnäs tidigare i vinter och samlade 80 teaterintresserade barn i alla åldrar. De kom både från närområdet och hela vägen från Ragunda, Strömsund, Östersund och Sundsvall(?), berättar Petra-eleonora Näslund som är regissör och Skogsnäsbo sedan några år tillbaka.

– Med det intresset för att spela teater fanns det underlag att köra igång en barngrupp för mer regelbundna träffar. Första tillfället var i början av april och vi hade jätteroligt tillsammans!

– Vi vill vända den kulturella urbaniseringen och visa både barn och vuxna att det går lika bra att hålla på med teater i glesbygden som i storstäderna, säger manusförfattaren Lars Svedberg som har bott i Skogsnäs sedan 1978 och har skrivit fem pjäser, bland annat Sången om Taråberg som hade premiär 2006.

– Sedan dess har det bedrivits sommarspel här på Skogsnäs varje år. Samtidigt gör vi mycket annat också, både inom teater och annan kultur. Vi vill skapa möten och bidra med alternativa perspektiv, ofta med glesbygdens förutsättningar, gemenskap och solidaritet som grund.

När Petra kom in i bilden blev det något av en nystart för Skogsnästeatern som de senaste åren har avverkat en trilogi av fristående föreställningar. Den första delen Skärvor spelades 2019 ledde vidare till På glid mot avgrunden sommaren 2020. Förra sommaren var det premiär för Grundstötning i paradiset som även kommer tillbaka i år.

– Just nu är vi mitt uppe i en turné med vår barnföreställning Vintergatans viskningar. Hittills har vi varit på alla skolor i Kramfors och Sollefteå kommuner och kommer fortsätta vidare runt hela Västernorrland och Jämtland, berättar Petra och tillägger att teatern även har besökt Indien för att spela barnteater i samband med ett kulturutbyte. 

– Vi skapar allt själva, från idé och manus till musik och rekvisita, och jobbar med så många andra lokala aktörer inom kultur som möjligt. Oftast blir det bäst när vi gräver där vi står, både när det gäller samarbeten och historierna vi vill berätta!



Bildtext: Delar av Skogsnästeatern i form av regissören Petra-eleonora Näsholm och manusförfattaren Lars Svedberg. Det närmsta tillfället att uppleva Skogsnästeatern är i samband med att Vintergatans viskningar kommer till Sollefteå bibliotek den 14 maj, sedan är nästa anhalt Paradiset på plats i Skogsnäs med Fjällsjöälven som fond i juli(?).


