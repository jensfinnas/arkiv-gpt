Årets bragdhund bor i Sollefteå

Utmärkelsen Årets bragdhund 2022 tilldelas en Sollefteåbo, nämligen siberian husky-hanen Wild Tribe’s Cáppis. Han belönas för sin kloka och rådiga insats när lillhusse Alve, då 12 år, gick genom isen med delar av sitt hundspann.

Trots sin ringa ålder förstod nio månader gamla Cáppis allvaret i situationen och arbetade metodiskt för att få upp lillhusse, sig själv och släden på isen igen när olyckan var framme. ”Càppis har visat på mod och handlingskraft i en för honom ny och farlig situation”, skriver juryn i sin motivering.

Händelsen inträffade på sjön i närheten av familjens stuga i Mossaträsk i Örnsköldsviks kommun, när Alve och hans mamma Camilla Eklund Engvall var ute och körde varsitt 6-spann. De hade runt 500 meter kvar hem när Camilla, som körde först, hörde och kände att isen sprack under hennes släde. Hon försökte ropa till Alve, som kom bakom, att öka farten för att ta sig över men han hörde inte och bromsade istället. Hundarna längst fram hann över sprickan men Cáppis, som var längst bak, liksom släden och Alve hamnade i det iskalla vattnet.

    • Jag hinner tänka, ska jag släppa mitt spann och springa dit och försöka få upp honom, för det är inte lång tid man har på sig när man blir nedkyld i det kalla vattnet. Jag är 50 till 100 meter bort och hör hur han skriker i panik, berättar Camilla.

Släden satt fast eftersom ankaret, som sitter fast i slädens handtag och används som broms, hade fastnat i iskanten. För att kunna ta sig loss måste hela det tunga ekipaget därför först backa. På något sätt lyckades hundarna tillsammans lösa den uppgiften för plötsligt stod släden upp. Alve höll sig fast i handtagsbågens stolpar nere vid medarna. Han berättade efteråt att Cáppis vände sig och tittade på honom, som för att kontrollera att han var redo. Sedan hävde Cáppis sig upp över iskanten och drog upp dem båda ur isvaken.

- Hur han ens fick kraften att dra sig upp förstår jag inte, men att se hunden dra upp Alve var det mäktigaste jag har sett. Jag älskar den här hunden mer än allt annat, säger Camilla.

Beskedet att Cáppis vunnit utmärkelsen Årets bragdhund 2022 beskriver hon som en glädjechock, eftersom han då får all den uppmärksamhet som hon tycker att han förtjänar.


Bildtext: Årets bradghund 2022, Wild Tribe’s Cáppis, tillsammans med lillhusse Alve Eklund Engvall hemma i Granvågsom. 

Foto: Erik Löfgren


