Sollefteå pastorat ser fram emot en jul tillsammans
 
Vi är mitt i den kyrkliga högsäsongen och församlingarna i Sollefteå kommun har bråda dagar. Förra året var det vaccinationskontroller i dörren och glest mellan platserna som gällde men i år ser man fram emot att äntligen få fira en vanlig jul tillsammans.
 
– Jul och påsk är definitivt våra största högtider i kyrkan, konstaterar Kristina Hellberg som är kommunikatör för Svenska kyrkan Sollefteå och berättar att det kommer genomföras inte mindre än 25 jul- och musikgudstjänster inom pastoratet mellan den här tidningens utgivning och nyårsdagen.
 
– Det är dessutom exklusive alla våra aktiviteter som sker ute på exempelvis äldreboenden och servicehem.
 
Utöver de hållpunkterna arrangerar kyrkan mycket annat runt om i pastoratets församlingar, bland annat konserter, julspel, sångstunder ute i skolorna, grötluncher, handarbetscaféer och körverksamhet. Dessutom anordnas barn- och föräldraverksamhet i olika former.
 
– Det allra mesta är dessutom gratis att vara med på! Vi fyller en viktig funktion som mötesplats för många människor och att vi kan bedriva vår verksamhet är möjligt tack vare alla som är medlemmar i Svenska kyrkan.
 
I år är det ungefär två år sedan pastoratsbildningen som innebär att de 12 församlingarna som ryms inom Sollefteå kommun nu hör till en gemensam organisation, en omställning som genomfördes mitt under brinnande pandemi men som nu börjar falla på plats.
 
– Syftet var att skapa en organisation som är både ekonomiskt och personalmässigt hållbar under lång tid. Att vi kan fortsätta bedriva en så pass bred verksamhet som vi gör i hela kommunen är mycket tack vare att vi nu har en starkare organisation än tidigare. Vi är drygt ett 60-tal anställda inom pastoratet.
 
Julen är som sagt en tid på året när det händer mycket inom kyrkan och även om grunden är densamma runt om i pastoratet så ser traditionerna olika ut i församlingarna.
 
– På vissa håll är julottan viktigast medan exempelvis Junsele brukar ha en väldigt välbesökt julnattsgudstjänst. Första advent brukar också locka många, i år hade vi nog runt 750 besökare runt om i våra kyrkor, säger Kristina som tänker tillbaka på förra årets restriktioner.
 
– I år tycker jag att vi ska passa på att uppskatta hur bra vi har det nu när vi äntligen får träffas som vanligt. Det finns också anledning att skänka en tanke till alla som inte har det lika bra i vår oroliga värld och om möjligt försöka göra något för dem också!
 
Bildtext: Kristina Hellberg, kommunikatör på Svenska kyrkan Sollefteå, pratar om julens välfyllda kalender runt om hos pastoratets församlingar och tipsar om att all information om tider och platser finns att hitta på kyrkans hemsida eller i Månadsbladet som både finns att prenumerera på digitalt och i pappersform.
