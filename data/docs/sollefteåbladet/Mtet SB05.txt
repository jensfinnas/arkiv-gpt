Huset vid skogskanten

När Angelica Sjöberg och Daniel Bingham ville ha mer utrymme än lägenheten på Storgatan kunde erbjuda föll föll valet på ett lagom litet Per Albin-torp i Björkå. Sedan flytten 2006 har både familjen och huset växt men den hemtrevliga torpkänslan är fortfarande lika tydlig.

Vårsolen sköljer in genom fönstren och försäsongsodlingen i köket ser ut att växa så det knakar när Sollefteåbladet hälsar på i Björkå för ett snack om att bygga ut, spontanriva upp plastmattor och att låta hemmet utvecklas i takt med familjen.

– Det är vår 15-åring Alfons som står för det mesta av odlingen. Vi har nog en blivande trädgårdsmästare här hemma, konstaterar Angelica och berättar att familjen även består av barnen Saga, 13 år och Ruben, 8 år, och sedan några månader tillbaka en Shetland sheepdog vid namn Bonnie.

– Det var när vi väntade Alfons som vi insåg att vi behövde något större än en tvåa så vi började hålla utkik efter ett hus. I och med att Daniel kommer från Drömme i Sidensjö och jag är uppväxt i Mångrav kändes Björkå lämpligt, det blir ju hyfsat mitt emellan våra föräldrar iallafall.

När Per Albin-torpet precis vid skogskanten på norra sidan om 335:an i Björkå dök upp slog paret till och flyttlasset gick 2006.

– Vi ville inte ha ett för stort hus och då passade ett torp på 80 kvadrat perfekt. Samtidigt visste vi att det skulle gå att bygga ut om vi skulle vilja i framtiden.

Utbyggnad blev det, ett projekt där Daniel fick användning av sina snickerikunskaper från gymnasiet. Mellan 2015 och 2016 byggde han ett nytt vardagsrum, två sovalkover plus en källarvåning under den nybyggda delen när han ändå höll på. En välbehövlig ökning av boyta för familjen som då hade växt till fem personer.

– Han som hjälpte till att gräva för grunden föreslog att vi skulle passa på att göra en källare så det blev bra 35 kvm förrådsytor plus ett biorum nere och 35 kvadrat uppe i anslutning till köket, säger Daniel som även gillar att skapa egna inredningslösningar. Bland annat ligger han bakom skåpluckorna i köket plus att han bygger lampor av gamla flaskor och täljer allt från slevar till krokar till knoppbrädor.

– Vi är ett bra team, jag tänker ut saker och Daniel bygger, flikar Angelica in och visar förvaringsutrymmet bakom soffan i vardagsrummet som är dolt bakom ett par gamla dörrar.

– Mycket av inredningen är sånt vi har hittat ute i ladan eller på loppis. Ofta ser jag potential och Daniel tänker ut hur man kan göra verklighet av mina idéer. 

Genomgående för inredningen är varma och dova toner där köket sticker ut med sin mörka gråskala. På väggarna samsas udda tavlor med klätterväxter och TV-bänken i vardagsrummet är en gammal arbetsbänk komplett med tving och rikligt med sågmärken. Rena träytor är också genomgående, särskilt sedan Angelica nyligen gav sig på den rutiga plastmattan i köket. 

– Jag höll på att måla golvsocklarna och fick för mig att göra ett ryck. Jag gillar inte när det blir för många olika mönster samtidigt och den rutiga mattan kändes plötsligt för mycket. Jag visste att det fanns ett trägolv under så jag började riva och sen var det liksom bara att fortsätta.

Husets senaste projekt är badrummet som bland annat innehåller återbrukade väggskåp som också fanns på gården.

– Vi har alltid gillat gamla saker och det märks på inredningen här hemma, det får gärna vara lite nött och skavt. Det ska synas att det är liv i huset! Men vi har nog ingen uttalad inriktning eller stil utan blandar gärna, det viktiga är att det känns inbjudande och ombonat.  




Faktaruta: Huset vid skogskanten

Här bor Angelica Sjöberg och Daniel Bingham med barnen Alfons, Saga och Ruben plus hunden Bonnie.
I grunden ett Per-Albin-torp från början av 1930-talet
Tillbyggt med nytt vardagsrum och sovalkover
Inredningen blandar dova och mjuka färger med mönstrade tapeter och rena träytor
Angelica trivs bäst i hörnet av den stora soffan i vardagsrummet medan Daniel föredrar biorummet
Delar med sig av sin vardag på Instagram under @huset_vid_skogskanten
