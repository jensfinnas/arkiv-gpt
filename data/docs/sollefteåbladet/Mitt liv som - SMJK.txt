Vårt liv som: Modelljärnvägsrallare

I den här reportageserien träffar vi Sollefteåbor som på ett eller annat sätt sticker ut med ovanliga eller unika intressen, jobb eller sätt att leva. Den här månaden har vi hälsat på hos SMJK - Sollefteå Modelljärnvägsklubb.

SMJK har hållit igång i 26 år och är idag ett tiotal aktiva medlemmar och ytterligare några stödmedlemmar. I samband med starten la de grunden till sin modelljärnvägsanläggning och har byggt vidare på den sedan dess.

– Det började med att vi köpte in lådor att bygga själva banan på, ett slags modulsystem som vi placerade ut på golvet för att få ut en så lång körsträcka som möjligt, förklarar Kenneth Landgren medan han visar runt i den stora lokalen som numera är proppfylld av en enorm modell med skogar och berg, byar, en hel hamn och självklart en järnväg som röd tråd genom det hela. Lådorna som ursprungligen stod på golvet är numera upphöjda på hyllor och under dem skymtar en ansenlig mängd sladdar och kopplingar.

– Numera har större delen av anläggningen ett modernt signalsystem som fungerar på samma sätt som en verklig järnväg. Även om tågen rent visuellt är av äldre modell så är tekniken i dem modern och vi styr med appar i våra telefoner.

Att kalla enläggningen för modelljärnväg är inte rätt beskrivning, järnvägen är som sagt kärnan men egentligen handlar det snarare om en komplett trafikmodell för både logistik och persontrafik i en värld som blandar fiktion och verklighet.

– Temat för anläggningen är ”Från fjäll till kust” och bygger på hur Sverige och Norrland såg ut kring början av 1960-talet. Då rullade det både ånglok med trävagnar och nyare el- och diesellok med modernare vagnstyper längs våra järnvägar.

Under rundvandringen får vi följa spåret från den fiktiva hamnstaden Bureåborg vidare förbi verklighetsbaserade orter som Långsele och Forsmo till Svartlien, fjällbyn som i SMJK:s värld är beläget i norra Västerbotten. Detaljnivån är imponerande, allt från tågen till kulisserna är noggrant utformade för att spegla temat så bra som möjligt.

– Vi försöker få allt att stämma, bland annat genom att gå igenom gamla bilder innan vi målar modellerna. Åldrad teak ska ha rätt patina och helst ska tåg och andra fordon se lagom smutsiga ut.

Själva anläggningen ägs av klubben men medlemmarna äger vanligtvis sina egna tåg. De träffas en gång i veckan för att planera, bygga och köra, det senare enligt förutbestämda tidtabeller och enligt samma system som den riktiga järnvägen med tågledare och tågklarerare. 

– Flera av oss har koppling till järnvägsbranschen men inte alla. Vissa är mer inriktade på den tekniska delen medan andra fokuserar på modellerna och historien som anläggningen bygger på. Tillsammans skapar vi ett slags dokument av en tid som inte finns längre samtidigt som vi har kul tillsammans!


Faktaruta SMJK

Klubben har byggt på samma anläggning sedan starten för 26 år sedan.

På undersidan av lådorna som modellen står på löper kilometervis med kablage.

Med åren har anläggningen växt så mycket att man har varit tvungen att göra flera hål i väggarna mellan lokalens rum för att kunna bygga vidare.

Klubben har gett ut boken Mellannorrland 1963 som skildrar banan och tidsepoken som anläggningen avbildar.

De flesta platserna längs banan - och människorna för den delen - har egna bakgrundshistorier.

Klubben tar emot besökare, mer information om det finns på deras smjk.se.



