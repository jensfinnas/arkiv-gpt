Rebeckalogen bjuder in till öppet hus

Rebecka är namnet på den kvinnliga grenen av Odd Fellow Orden, en av världens största ordnar. Rebeckaogen i Sollefteå går under namnet Viola Tricolor och bjuder in till öppet hus på Internationella kvinnodagen den 8 mars.

Odd Fellow Orden är en global organisation som har anor ända tillbaka till 1700-talets England. Inom orden finns en gren för män vars medlemmar kallas Ordensbröder och en för kvinnor som kallas Rebeckor. Sedan 2012 är de två grenarna helt jämställda och även om de arbetar var för sig så har Orden en gemensam ledning bestående av både män och kvinnor.

– Många tror att vi är nån slags mystiskt hemlig klubb men det stämmer inte alls. Däremot är vi en sluten orden som man antingen kan bli inbjuden till eller numera ansöka om medlemsskap i, förklarar Isa Molin som är övermästare i Sollefteås Rebeckaloge som har funnits sedan 1982.

– Vi är en politiskt och religiöst obunden organisation men det vi medlemmar har gemensamt är att vi delar värderingar som människokärlek och barmhärtighet. Vi lever efter den gyllene regeln om att behandla andra som vi själva vill bli behandlade. Därför ägnar vi oss bland annat åt många välgörenhetsprojekt.

Viola Tricolor har för närvarande 56 medlemmar, en siffra som tyvärr är lägre än tidigare då pandemin satte käppar i hjulet för verksamheten.

– Nu vill vi bli fler igen. Därför bjuder vi in till öppet hus i ordenslokalen på Jämtgatan i samband med Internationella kvinnodagen den 8 mars. Vi samlas klockan 18.00 och lyssnar på vår medlem Maria Wennberg som berättar om sina många möten med kvinnor i andra länder, berättar lite om vår verksamhet, fikar tillsammans och avslutar med ett quiz om kvinnor i världen, säger undermästare Ulla Andersson och tillägger att evenemanget är helt gratis.

– Däremot får man gärna anmäla sig i förväg och under kvällen kommer vi genomföra en insamling till kvinnojouren i Sollefteå som man gärna får bidra till om man har möjlighet.

Bildtext: Isa Molin och Ulla Andersson, övermästare respektive undermästare i Rebeckalogen i Sollefteå, berättar om Odd Fellow Orden, Rebeckorna och om logens öppna hus den 8 mars.
