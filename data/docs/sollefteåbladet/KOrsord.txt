Sollefteåbladets skräddarsydda korsord går hem i stugorna

Sedan i somras har korsord varit ett regelbundet inslag i Sollefteåbladet och tillskottet kan inte beskrivas som något annat än en succé. Produktionen av korsorden är nästan lika lokal som resten av tidningen, konstruktören bakom dem är nämligen en lokalproducerad men utflyttad Sollefteåbo. Därför passade vi på att ta ett snack med Emil Modin, korsordsredaktör och Sollefteåbladets egen leverantör av skräddarsydda korsord.

Hur hamnar man i korsordsbranschen?
I mitt fall tror jag det var mer eller mindre förutbestämt, jag har korsord i generna. Farfar var inbiten korsordslösare och min pappa löser högvis med korsord i veckan. Själv började jag när jag var tio så jag har numera 27 års erfarenhet av att lösa korsord. 

Att jag blev konstruktör var lite av en slump, jag hade inte ens tänkt på att man kan ha korsord som yrke men när jag pluggade fick jag ett infall och testade att göra ett eget. Jag skickade in det till ett större tidningsbolag men fick tillbaka det tillsammans med en lista på olika regler jag hade missat att följa. Då gjorde jag några nya försök och 2011 fick jag mitt första korsord publicerat i en korsordstidning. 

Efter det började jag frilansa som konstruktör och korr-lösare i några år, därför var steget ganska kort till att börja jobba som redaktör för Keesing som är (Världens största) företag inom korsord och X.

Vad gör en korsordsredaktör på dagarna?
Mitt största uppdrag är att vara redaktör för DN:s helgsidor vilket innebär att jag köper in korsord, korrlöser dem, hittar på bildord och ser till att leverera en bra upplevelse för läsarna. Ett jätteroligt uppdrag eftersom jag får jobba med de absolut bästa konstruktörerna i branschen!

Utöver DN håller jag i andra produktioner plus att jag konstruerar en del egna korsord, exempelvis till Sollefteåbladet. Jag gillar att det är en lokal produkt som är skräddarsydd för en lokal publik, då kan jag ta ut svängarna med nycklar som kräver lokalkännedom på ett sätt som inte funkar i korsord som ska gå ut i hela landet. 

Vad krävs för att bli bra på korsord? 
Jag tror det krävs ungefär samma sak för att skapa dem som att lösa dem, bred allmänbildning och ett kreativt sinne. Sen är det nog ingen nackdel om man gillar ordvitsar och tvetydigheter eftersom det ofta är vanliga inslag i korsord, iallafall här i Sverige. 


Bildtext: Emil Modin, Sollefteåbladets leverantör av skräddarsydda korsord sedan i somras, tipsar om att korsord inte handlar om frågesport utan om att vara bra på att tänka utanför ramarna. 
– Många nycklar bygger på tvetydigheter som ofta återanvänds på olika sätt snarare än ren kunskap. Om man lär sig att känna igen dem brukar det gå lite lättare att hitta lösningarna.
