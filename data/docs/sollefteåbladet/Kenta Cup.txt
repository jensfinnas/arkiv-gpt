Fullbokad Kenta Cup i Niphallen

Den 25 mars är det rinkbandy som gäller i Niphallen när det är premiär för Kenta Cup. Åtta lag gör upp om segern under en fartfylld heldag som kommer vara minst lika spännande för publiken som för spelarna.

Initiativet till cupen kommer från Nipvallens vaktmästare som även passar på att hylla en tidigare kollega med stort hjärta för hockeyn i Sollefteå.

– Det spelar en del rinkbandy i hallen - bland annat finns det stående tider på fredagar runt lunchtid och på måndagskvällar - och vi har haft tankar på att ordna en cup i flera år. Nu lyckades vi äntligen få allt att falla på plats och uppslutningen har varit större än vi hade räknat med, berättar vaktmästare Per Nilsson och passar på att förklara bakgrunden till namnet Kenta Cup.

– Det är en hyllning till Kent Berglund som var vaktmästare sedan Niphallen byggdes -77. Han gick i pension 2017 men har varit här och hjälpt till i princip varje dag sedan dess ändå.  Han är en som en del av hallen så det kändes givet att döpa cupen efter honom.

Kenta Cup genomförs tillsammans med Sollefteå Hockey och flera lokala företag har bidragit med priser. Kiosken kommer att vara öppen under hela dagen och det kommer säljas puckar som både ingår i en publiktävling och ett lotteri.

– Målet är att det ska vara en rolig dag för både spelare och publik, säger Per och tillägger att det är gratis inträde som gäller.

Lagen som möts består av allt från kompisgäng till arbetskamrater. Det enda kravet från arrangörernas håll är att ingen av deltagarna får vara aktiva hockeyspelare.

– Vi får se både glada motionärer och avdankade A-lagsspelare på isen så det kommer bli underhållande matcher. Vi hade räknat med tre-fyra lag men vi fick sätta stopp när det var åtta anmälda så uppslutningen har varit över förväntan!


Bildtext: Den 25 mars spelas Kenta Cup i Niphallen. Åtta lag gör upp om segern i rinkbandy under en publikvänlig dag för alla som gillar fartfyllda matcher på is.
