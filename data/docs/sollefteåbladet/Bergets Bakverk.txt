Bagare Bylund bakar på berget

Med ett mångårigt bakintresse, en utbildning i Schweiz och jobb runt om i Sverige i ryggen bestämde sig Hanna Bylund nyligen för att göra verklighet av drömmen om en egen verksamhet. I mitten av juli slog hon upp portarna till Bergets Bakverk hemma på gården i Graninge.

Hanna är uppväxt på Gårstjärnsberget i Graninge - eller bara ”berget” för de som bor i trakten - och blev intresserad av bakning redan som liten. Efter gymnasiet började hon läsa till socionom men insåg så småningom att det ändå lockade mer.

– Istället åkte jag till Schweiz och läste Swiss Chocolate and Pastry Arts med ett halvår utbildning på plats och ett halvår praktik i Belgien. Sedan kom jag hem och har jobbat lite här och var i landet, bland annat i Åre och på Virriga Bakverk på Alnön utanför Sundsvall.

Tankarna om att starta något eget har funnits med sedan flera år tillbaka. När hon flyttade hem till Graninge för en tid sedan började bitarna falla på plats, mycket tack vare en idé från pappa Sven.

– Jag hade läst några ekonomikurser och insåg att det skulle vara svårt att få ekonomi i att starta ett fullfjädrat café. Plötsligt dök pappa upp med en ritning över hur vi skulle kunna bygga om hans garage till ett produktionskök och då bestämde jag mig för att testa!

Sagt och gjort, garaget blev ett kök och sedan mitten av juli driver Hanna Bergets Bakverk vid sidan av sitt jobb i köket på sjukhuset. Hon bakar framför allt på beställning men har även haft servering på gården vid ett tillfälle.

– Hittills har det gått över förväntan, både när det gäller beställningar och när jag hade café här hemma.

Hanna kan leverera det mesta i konditoriväg, allt från mjuka och hårda kakor till specialkonstruerade tårtor till barnkalas och bröllop. Hon är även van att baka gluten- och mjölkfritt.

– Specialtårtor är nog det allra roligaste, det är kul när man får vara kreativ och sväva ut lite. Men utseendet får inte bli på bekostnad av smaken, understryker hon.

Beställningar och kontakt sker enklast via Hannas sida på Instagram där hon även delar med sig av bilder på sina skapelser.

– Jag har inga färdiga menyer eller produktlistor utan jag bakar på beställning. Vissa vet exakt vad de vill ha men jag hjälper gärna till att bolla idéer också. Huvudsaken är att jag får lite framförhållning eftersom jag har mitt andra jobb också, avslutar hon.

Bildtext: Hanna Bylund startade nyligen sitt konditori Bergets Bakverk hemma på gården i Graninge. På Instagram delar hon med sig av sina skapelser på @bergetsbakverk.
