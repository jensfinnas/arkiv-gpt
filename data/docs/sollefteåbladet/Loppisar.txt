Högsäsong för loppisfyndare

Det finns gott om loppisar runt om i Sollefteå kommun året runt men de blir ännu fler under sommarmånaderna. Dessutom anordnas det flera tillfälliga loppis-evenemang att boka in i kalendern. Nedan samlar vi några tips för alla fyndjägare, samlare och second hand-entusiaster som ser fram emot att bocka av inköpslistorna i sommar.

I Österforse slog Ådalens Träverk upp portarna för säsongen tidigare i vår och håller öppet i den gamla kvarnen intill Riksväg 87 under torsdagar och lördagar. Håll ögonen öppna efter byggnaden med mängder av skyltar på.

I Graninge Bruk finns allt från antikt och retro till loppisprylar och ett välfyllt antikvariat. Från den 23 juni är det öppet varje dag ända till den 20 augusti. Den 2 juli är det dessutom dubbelt fyndläge i Graninge bruk då det även arrangeras loppis i byns Folkets Hus.

Längs Köpmansgatan i Långsele ligger flera loppisar vägg i vägg och i Näsåker ser det likadant ut längs Storgatan. Där ligger både Lily’s Antik & Kuriosa i samma byggnad som Byadraget Second Hand & Hantverk.

För den som har vägarna förbi åt Undromshållet kan passa på att göra ett besök på Offers Gård som har loppis under sommarhalvåret. Därifrån är det inte särskilt långt till Subbersta där det också brukar gå att fynda antikt och loppisprylar.

När det gäller tillfälliga evenemang blir det bland annat kvällsloppis i Resele den 28 juni och i Graninge den 29:e. Den 11 juli arrangeras årliga Loppisar Helgumssjön runt och den 17:e är det dags för den populära nattloppisen i Junsele. 

Bildtext: Beror på bilden
