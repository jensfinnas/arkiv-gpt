Sollefteåbladet testar: Bridge

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

I början av januari hade vi glädjen att besöka en ovanligt anrik klubb när vi tog oss an utmaningen att testa Bridge hos Sollefteå Bridgeklubb. Klubben bildades redan 1939 och spelar vad som brukar kallas för kortspelens Rolls Royce.

– Många tror att tävlingsbridge är som de flesta andra kortspel, att mycket handlar om att ha tur med korten, men så är det inte. Man spelar förvisso med en vanlig kortlek men bridge handlar om samarbete och strategi snarare än slump och tur, förklarar Jerry Mähler som är ordförande i både Sollefteå BK och Ångermanlands Distriktsförbund. Han blev för övrigt utsedd av Svenska Bridgeförbundet till Årets Klubbledare 2021 bland Sveriges cirka 400 bridgeklubbar i slutet av november förra året!

För att börja spela bridge brukar man normalt gå en kurs, antingen genom klubben eller via nätet. Det kan handla om 10-12 kurstillfällen för att få grundläggande koll på hur spelet går till men å andra sidan öppnar det för att spela bridge i hela världen. Systemet man spelar utifrån är nämligen internationellt så det går alldeles utmärkt att spela tillsammans med någon trots om man inte pratar samma språk.

– De stora fördelarna med att spela bridge är framför allt att det är roligt, socialt och bra för huvudet, säger klubbens sekreterare Anders Eriksson medan vi slår oss ner runt ett bord i klubbens lokaler som tidigare har varit bland annat bokhandel och konditori.

– Man spelar i par och namnet bridge syftar på den tänkta bron man bygger upp till sin partner genom sättet man spelar.

Det närmsta någon av oss testare hade kommit bridge tidigare var något avlägset försök att spela fyrmanswhist och många partier Finns i sjön. Våra värdar fick med andra ord ta det ytterst lugnt när de gick igenom den inledande budgivningen om hur många stick spelarna tror sig kunna ta, själva spelet med spelförare och träkarl och den avslutande poängräkningen.

– Ni har potential, berömmer Jerry och konstaterar att vi faktiskt lyckades kamma hem de stick vi utgav oss för att klara. 

– Vi välkomnar alla som har lust att komma och spela med oss. Det går relativt snabbt att lära sig grunderna men man blir aldrig fullärd!

Vi själva hängde kanske inte med till 100% men vi hade iallafall väldigt trevligt på vägen mot våra stick. Framför allt blev vi inspirerade av medlemmarnas engagemang och känslan av tät koncentration som låg i luften när 13 par gjorde upp om kvällens seger under den efterföljande tävlingen.

Bildtext: Den här månaden bunkrade Sandra och Fredrik upp med Bridgeblandning och testade att spela kortspelens Rolls Royce - Bridge - med Sollefteå Bridgeklubb. En mycket trevlig upplevelse som vi varmt kan rekommendera!
