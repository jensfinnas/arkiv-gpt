Goda jobbchanser i Sollefteå kommun 

Näringslivet i Sollefteå kommun är på stark frammarsch tack vare drivna entreprenörer och kommande investeringar. Det innebär bland annat att det finns gott om spännande jobb och förutsättningar att starta företag inom många branscher just nu.

– Vi ser möjligheter nu som aldrig funnits här tidigare! Många företag inom alla möjliga branscher har vind i seglen och tittar på möjligheter att expandera, konstaterar Jan Röhlander från Sollefteå kommuns näringslivsenhet.

Samtidigt innebär exempelvis Försvarsmaktens återetablering och Unipers planer på att bygga en fabrik för hållbart flygbränsle i Hamre både direkta och indirekta jobb. Samtidigt har fler fått upp ögonen för att många jobb kan utföras på distans,

– De senaste årens omställning till distansarbete har gjort det ännu tydligare att många jobb går lika bra att sköta från en sekelskiftsgård i Norrlands inland som i storstäderna.

Jobben finns inom allt från stora branscher som skog och energi till verkstäder, redovisning, restauranger, besöksnäring och hantverksyrken. Dessutom finns det gott om jobb inom både kommun och region.

– För den som har rätt kompetens eller är beredd att utbilda sig finns det mycket att välja bland. Kraft- och energibranschen samlar exempelvis jobb med stationeringsort här i Sollefteå kommun på sidan kraftjobb.se, tipsar Jan och tillägger att det kan vara en god idé att själv kontakta intressanta arbetsgivare även om de inte har någon specifik platsannons ute.

– Många jobb kommer ut i annonsform men långt ifrån alla, vissa företag letar inte aktivt men om rätt person hör av sig skulle de i princip anställa direkt. Egna initiativ är rätt väg att gå för den som är på jakt efter ett nytt jobb, oavsett om man redan bor i kommunen eller har tankar på att flytta hit!

Bildtext: Näringslivet i Sollefteå kommun går starkt framåt, något som bland annat märktes i samband med årets välbesökta upplaga av Höga Kusten Företagsmässa i våras. Växande företag och stora etableringar innebär bland annat gott om möjligheter till intressanta jobb inom många branscher.


