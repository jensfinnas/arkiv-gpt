Sollefteåbladet testar: Pistolskytte

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Den här gången blev vi inbjudna att testa pistolskytte med Sollefteå Pistolskytteklubb. Sandra, Fanny och undertecknad styrde mot skjutbanan mellan Sollefteå och Långsele för att känna på den ädla konsten precisionsskjutning. 

En trio bestående av Oskar Landgren, Åke Wijkmark och Fredrik Y tog emot oss och dukade upp något av en buffé av olika pistoler och revolvrar. Efter en grundlig genomgång av regler, säkerhet och kommandon som används under träning och tävling fick vi börja med att ta reda på vilket som är våra respektive dominanta ögon. Sen var det dags känna på en tävlingspistol med kaliber .22. 

Fanny var först ut och efter ett inledande ”ojojoj” sköt hon en riktigt fin första serie. Även vi andra höll oss inom tavlan, iallafall så länge vi höll oss till den mindre kalibern. När vi hade kommit igång lite fick vi nämligen känna på grövre kaliber och vapen med större rekyl och då såg både träffbild och åverkan på ställningen till själva måltavlorna lite annorlunda ut. 

– Det finns en uppsjö av olika grenar man kan tävla i inom pistolskytte och detsamma gäller själva vapnen, de är redskap för oss som tävlar och de olika varianterna fyller olika funktion och ändamål, förklarar Oskar och tillägger att klubben både skjuter luftpistol och med krut.

– Som nybörjare tränar man med luftpistol, det är egentligen svårare än krut. Oavsett vilken typ av vapen man skjuter med så är målet att få till det perfekta skottet.

Under kvällen får vi både prova på vanligt precisionsskytte och fältskytte vilket innebär exempelvis måltavlor som gungar eller som vänds upp under en begränsad tid. Tidspress och rörliga mål förbättrade förvisso inte våra resultat men det var helt klart pulshöjande.

– Träning är kul men det är nog tävlingarna som är det roligaste med pistolskytte, dels för själva tävlingsmomentet men även att träffa andra med samma intresse, konstaterar Oskar och berättar att klubben har ett drygt 20-tal medlemmar men välkomnar gärna fler som är intresserade av idrotten.

– Det enda man behöver ha själv är ett par hörselkåpor, i övrigt så har vi utrustning man kan låna och det går självklart att ordna så man får prova på. Enklast är att den som är intresserad hör av sig till oss via vår hemsida!



Bildtext: Den här månaden hängde vi med Sollefteå Pistolskytteklubb och fick prova på många varianter av både pistoler och grenar inom skytte. Oskar Landgren, Åke Wijkmark och Fredrik X såg till att det blev en både säker och rolig upplevelse som vi definitivt kan tänka oss att göra om.




