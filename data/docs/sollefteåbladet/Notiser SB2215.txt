Låt regnbågsveckan lysa upp i höstmörkret!
Vecka 47 innebär regnbågsvecka för biblioteken i Västernorrlands Län. Det innebär att biblioteken fokuserar lite extra på HBTQ+-frågor på olika sätt. 

Här i Sollefteå kommun blir det både arrangemang som är öppna för allmänheten och aktiviteter för kommunanställda, personal hos Svenska kyrkan och i skolor.

De öppna arrangemangen består bland annat av ett samarrangemang mellan Sollefteå kommun och Svenska kyrkan i form av en föreläsning med Ann-Christin Ruuth, personen som filmen ”Min pappa Marianne” baseras på. Den genomförs den 22 november och samma dag blir det vernissage med kulturskolans elever som ställer ut konst med Regnbågstema. Den 23 november är det Regnbågsgudstjänst i Sollefteå kyrka med uppträdande av Boteåkören, den 24:e blir det bokcirkel på Sollefteå bibliotek och den 25:e går det att vara med på en lunchföreläsning med Emil Åkerö riktad till de som står nära en HBTQ+-person.

Hela programmet finns att se på Sollefteå biblioteks hemsida.

Nu blir det drag i Sollefteå! 
Den 12-13 november blir det drag på Sollefteå amatörteater. Helgen bjuder på en inblick i drag som konstform och gästas av två etablerade dragartister som har uppträtt på både små och stora framträdanden runt om i Sverige.

På lördagen kommer Teatergruppen Skaka med Jenny Wellander Bergman, dragking med alter egot Liam. Då erbjuds workshopen ”Dragking och att spela maskulin karaktär på scen” där deltagarna får jobba med allt från smak och skägg till kroppshållning och röst.

På söndagen blir det workshop i form av ”Drag you up with Phoenix” med den dragshowartisten Chris Williams, aka Phoenix. Deltagarna får utforska sina inre dragkaraktärer och lära sig grunderna inom makeup, scenkonst och hur man designar sin egen drag.

Alla som är nyfikna på drag är välkomna oavsett om det är professionellt eller privat. Föranmälan till Sollefteå amatörteater krävs och görs enklast via ATR Västernorrlands hemsida, via Facebook eller mejl.

Before Film hos Sollefteå Filmstudio
Efter en dag i backen kan det passa med After Ski men nu lanserar Sollefteå Filmstudio sitt koncept Before Film. Datumet att lägga på minnet är den 29 november och då gäller det omvända. Innan själva huvudaktiviteten - visningen av filmen Boiling Point - erbjuds föreningens medlemmar att avnjuta en god gulaschsoppa och därefter musik framförd av Sollefteåbördige trubaduren Andreas Nilsson. Förbokning gäller.

Before Film drar igång klockan 17.30 och filmen visas klockan 19.00. Som vanligt när det gäller Filmstudion är platsen Hullsta Gård och man måste vara medlem i föreningen för att vara med, något som går lätt att lösa på plats i samband med filmvisningen.

Hamreprojektet fortsätter framåt
Förberedelserna inför bygget av en industri för tillverkning av hållbart flygbränsle i Långsele går vidare. Expansionsplanerna på Hamreområdet innebär bland annat att vissa fastighetsägare kommer att beröras då mark där det idag finns bostäder kommer behöva användas i byggprojektet. Därför söker Sollefteå kommun nu ersättningsfastigheter att erbjuda till de fastighetsägare som berörs.

– Framför allt är det fastigheter på landsbygd i närheten av Långsele som efterfrågas men allt inom Sollefteå kommun kan vara intressant, säger Hans Pahlin som är kommunens projektledare för etableringen.

– Vi söker fastigheter för åretruntboende med god standard och Sollefteå kommun står för alla kostnader i förmedlingsuppdraget. Den som har planer på att sälja en lämplig fastighet inom det närmsta året får jättegärna höra av sig till oss på kommunen!

