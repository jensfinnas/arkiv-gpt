Hemtrevliga Nipanhotellet har nya ägare

Johan Hedman och Olga Peshkova som sedan ett antal år tillbaka driver Hotel Sollefteå fortsätter satsa på besöksnäringen. I början av mars tog de över Nipanhotellet med målet att fylla det med både besökare och Sollefteåbor.

Nipanhotellet har funnits sedan millenieskiftet och har med sin hemtrevliga atmosfär lockat allt från företagsgäster och studenter till idrottsföreningar och semesterfirare. De senaste åren har hotellet drivits av Lena Tjärnström som bestämde sig för att sälja verksamheten i höstas.

– När vi såg annonsen om att hotellet var till salu började vi räkna på möjligheten att ta över och meddelade vårt intresse. Lena har gjort ett fantastiskt jobb med Nipanhotellet så vi såg goda möjligheter att utveckla konceptet ytterligare och öka beläggningen, säger Johan och förklarar att tanken är att driva verksamheten vidare i samma anda.

– Den personliga servicen och hemtrevliga känslan har varit Nipanhotellets signum. Särskilt de som bor här i jobbet har uppskattat möjligheten till självhushåll, tillgång till tvättstuga, fin bastu och så vidare. Det ska vi bygga vidare på samtidigt som vi vill locka fler lokala föreningar och grupper att utnyttja våra lokaler för konferenser och evenemang.

Totalt har hotellet 29 rum och 44 bäddar. De nya ägarna kommer fortsätta driva sina hotell som separata enheter men ser samtidigt samordningsfördelar med att ha två verksamheter så nära varandra.

– De kommer komplettera varandra bra. Här på Nipan är det gott om företag och nära till naturen på Remsle- och Skedomsberget. Dessutom har vi en jättefin utsikt över Hallstabacken både från många av rummen och uteplatsen på baksidan av hotellet, säger Olga.

– Alla som vill komma och se våra lokaler är välkomna, det är bara att höra av sig i förväg så hittar vi en tid som passar!

Bildtext: Johan Hedman (mitten) och Olga Peshkova (t.h.) har tagit över Nipanhotellet där bland annat Solweig Andersson (t.v.) ser till att gästerna är nöjda och glada.
