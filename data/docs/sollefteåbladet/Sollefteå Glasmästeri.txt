Mästerligt företag firar 100 år

I år har Sollefteå Glasmästeri funnits i 100 år. De senaste 30 av dem har verksamheten drivits av familjen Svensson som är inne på sin tredje generation i företaget och vägen framåt är glasklar.
– Vi är inne i en tillväxtfas och ser möjligheter att växa ännu mer här framöver, konstaterar VD Carl Svensson. 

– När min morfar, Lars Karlsson, tog över företaget 1989 hade det redan funnits i 70 år. När han gick bort på våren 2000 var mina föräldrar Per och Lena egentligen på väg att flytta till Östersund men de bestämde sig för att ta över Sollefteå Glasmästeri och driva det vidare istället, berättar Carl som är uppväxt i branschen.

– Jag var bara ett år när de tog över så företaget har alltid funnits i bakgrunden. Mellan 9:an och studenten bodde jag i Gävle för att gå i skola och spela hockey men sen flyttade jag hem igen och då blev det naturligt att börja jobba i glasmästeriet.

Under sin tid i Gävle kom han i kontakt med Ryds Bilglas, den rikstäckande kedja som Sollefteå Glasmästeri är en del av sedan tre år tillbaka.

– Jag gillade deras sätt att arbeta så jag drev på för att vi skulle ansluta oss. Det har visat sig vara ett bra vägval, vi får in allt fler jobb via försäkringsbolag som är kopplade till Ryds och nu när vi lanserar vår nya hemsida kommer det gå att boka tid för byta av vindrutor direkt via den också, förklarar Carl som tog över rodret för företaget i höstas.

– Pappa var sugen att återgå till ett jobb inom Försvarsmakten i och med återetableringen av regementet så jag fick möjlighet att axla rollen som chef. 

Tanken var att Lena skulle vara kvar och sköta ekonomin ett år men hon hittade ett intressant jobb som regionansvarig för Norrland i Ryds-kedjan så det där året blev bara två veckor.

– Hon hjälper till mycket ändå och är en trygg punkt när det är mycket att sätta sig in i. Jag har växt in i rollen och nu rullar det på som det ska. Ett av mina första mål har varit att bli fler i företaget och det har redan bivit verklighet, konstaterar han och tillägger att tanken är att växa ytterligare.

– Jobb finns det gott om, både runt om i landet och mer lokalt, särskilt nu med regementsbygget som är på gång.

100-årsjubileet uppmärksammar Sollefteå Glasmästeri på olika sätt under året, bland annat genom en kampanj i samarbete med Hotell Hallstaberget.

– Nu under våren bjuder vi kunder som byter vindruta hos oss på SPA och After Work på hotellet. Man fyller ju inte 100 år så ofta så det gäller att passa på att fira!

Bildtext: Beror på bilden.



