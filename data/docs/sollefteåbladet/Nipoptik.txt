25 år i ögonens tjänst

I år firar optikerna Johan och Pernilla Drömer att det är 25 år sedan de tog över Nipoptik. Steget från storstadslivet i Stockholm var långt ifrån självklart men sedan flytten norrut väl blev av ser de bara fördelar med att vara familjeföretagare i Sollefteå.

När Johan och Pernilla tog över Nipoptik hade företaget redan funnits i runt 10 år. De dåvarande ägarna Ulf och Kerstin Edlund råkade veta att både Sollefteåfödda Pernilla och hennes sambo från Stockholm var utbildade optiker och lobbade för att de skulle flytta norrut och ta över företaget.

– Vi hade egentligen ingen tanke på att flytta hem - eller i Johans fall upp - men samtidigt hade vi barn som började närma sig skolåldern och skolorna där vi bodde kändes inte som något bra alternativ. Efter mycket funderande bestämde vi oss för att ge företagandet en chans och flyttade upp, berättar Pernilla. 

– Det var förstås inte helt lätt att lära sig driva företag samtidigt som vi var småbarnsföräldrar men vi löste det. Sedan dess har det hänt otroligt mycket i branschen så vi har alltid satsat mycket resurser för att hänga med i utvecklingen.

– En styrka har alltid varit att vi båda är optiker, det gör att vi alltid kan diskutera olika lösningar och erbjuda optikertjänster 5-6 dagar i veckan, tillägger Johan och berättar att en tydlig skillnad under åren är det ökade fokuset på ögonhälsa idag.

– Vi håller på med så mycket mer än glasögon och linser. Tack vare teknikutvecklingen kan vi ha utrustning hos oss som tidigare bara fanns inom sjukvården. Numera kan vi exempelvis använda vår ögonbottenkamera för att hjälpa våra kunder att upptäcka eventuella förändringar eller sjukdomar i tid, förklarar Pernilla.

Utöver Pernilla och Johan har företaget två optikerassistenter som hjälper kunder och stöttar optikerna när det behövs. Nipoptik ingår i kedjan KlarSynt men är ett fristående företag som ägs och styrs i Sollefteå.

– Vi är helt självständiga och fria att utveckla verksamheten som vi vill. Grunden är ett bra utbud av produkter och tjänster till bra priser men personlig service är nog det vi satsar allra mest på, konstaterar Pernilla.

– Under åren bygger man ju upp relationer till kunderna, vissa av dem började komma till oss redan som barn och fortsätter vara trogna kunder trots att de har flyttat härifrån. Att bygga upp det förtroendet är nog det som är allra roligast med det här jobbet!

Bildtext: I år firar Pernilla och Johan Drömer 25 år med Nipoptik, bland annat genom en temavecka  i slutet av mars med erbjudanden som har med siffran 25 att göra.






