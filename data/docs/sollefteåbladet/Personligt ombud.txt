Mona hjälper till hjälpen

Mona Sjöberg jobbar som Personligt ombud för personer med psykisk funktionsnedsättning, ett kostnadsfritt stöd som innebär att hon hjälper personer att få de insatser av vård, stöd och service från samhället som de behöver. Med andra ord är personligt ombud en hjälp till hjälpen.

Personliga ombud finns i alla kommuner i Västernorrland. I Kramfors och Sollefteå är det Mona Sjöberg man kontaktar för att få stöd med allt från att ta reda på hur blanketter ska fyllas i, vilka stödinsatser som finns i samhället, hur man kommer i kontakt med vården eller annan myndighet eller hur man kan gå tillväga om man är missnöjd eller anser att ett beslut från myndigheter är felaktigt eller kan behöva ändras.

– Jag blir en slags länk mellan individen och de olika samhällsfunktioner som ärendet rör. Jag finns till för de som av olika anledningar inte har den kunskap eller förmåga som krävs för att få rätt vård och stöd från samhället, förklarar hon och tillägger att hon som personligt ombud inte kopplad till någon myndighet, inte för några journaler och har tystnadsplikt.

– Jag jobbar åt båda kommunerna men som en fristående verksamhet och jag fattar inga beslut i ärenden. Mina tjänster är helt kostnadsfria och jag jobbar enbart på uppdrag av personen jag är ombud åt. 

Det är alltså medborgaren som styr hur uppdraget till personligt ombud ska se ut berättar Mona. För att komma i kontakt med personligt ombud kan du ringa eller mejla direkt till Mona. Kontaktuppgifterna finns på nätet eller via respektive kommunväxel. Det går också bra att be en vän, anhörig eller annan person som man har förtroende för hjälpa till att förmedla kontakten.

– Det är bättre att ringa en gång för mycket! När jag har träffat personen som vill ha hjälp och fått situationen beskriven gör jag en bedömning av om personligt ombud är rätt stöd. Är det så går vi vidare därifrån och lägger upp en plan.

Mona har jobbat som personligt ombud i över 20 år och har hunnit vara inblandad i allt från små, vardagliga uppdrag till komplexa situationer där flera myndigheter behöver samverka.

– Idag vilar ett mycket större ansvar på individen för att förstå system och regelverk i samhället än när jag började så behovet av personliga ombud är stort. Jag är ingen specialist men genom förtroendet jag har fått från alla jag har hjälpt genom åren har jag samlat på mig stor erfarenhet som jag gärna använder för att hjälpa de som behöver hjälp.

Bildtext: Mona Sjöberg jobbar som personligt ombud i Sollefteå och Kramfors. Det innebär att hon hjälper personer med psykisk funktionsnedsättning att få rätt hjälp och stöd från myndigheter och samhällsfunktioner. Kontaktuppgifter till Mona hittar man enklas via respektive kommuns hemsida.


