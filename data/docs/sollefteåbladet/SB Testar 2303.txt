Sollefteåbladet testar skyttesimulator hos AMG Event & Utbildning

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Ibland innebär våra test olika strapatser, krav på oömma kläder och risk för fysisk ansträngning. Andra gånger är det precis tvärt om, exempelvis som där här gången där själva testet bokstavligen utfördes på andra sidan gatan.

Lagom till lunch knallade vi över till Bangatan  där Anders Molin, bland annat golftränare på Sollefteå Golfklubb, har sin golfsimulator. Den här gången hade vi dock siktet inställt på en annan funktion i simulatorn, nämligen skytte. 

– Jag har köpt in utrustning för att kunna köra olika spel och tävlingar men det går också att använda egna vapen, exempelvis jaktgevär, för att träna skytte på ett enkelt och kostnadseffektivt sätt. Då använder man sig av ett laserskott(?), förklarar Anders medan han startar igång simulatorn på den stora duken längst in i lokalen.

– I och med att jag ändå har utrustningen på plats för golfarna så ville jag hitta fler användningsområden för den. Tanken är att hyra ut till grupper, till exempel personalaktiviteter eller till jaktlag.

Efter en snabb genomgång av utrustningen var det bara att köra igång. Simulatorn är förberedd med allt från roliga skyttetävlingar i Vilda Västern-miljö och olika varianter av sportskytte till ren jaktsimulering där jägaren kan ställa in olika specifika situationer och se träffbild och tid mellan skotten.

– Det bästa är att alla kan vara med, man behöver varken vara rutinerad skytt eller inbiten jägare för att hänga med, framför allt spelmomenten är väldigt lättsamma.

Lättsamma kan vi definitivt skriva under på, vi var snabbt igång och prickade flaskor, flygande hattar och måltavlor bakom saloondörrar. Föga förvånande slog tävlingsjävulen till och omgångarna blev allt jämnade ju mer vi spelade. Däremot blev det tydligt att ingen av oss är någon oupptäckt skidskyttetalang med tanke på hur träffbilden såg ut utan att vi hade rört oss en meter innan vi befann oss på den simulerade skjutvallen.


Bildtext: Ingen krutrök så långt ögat kan se när Sollefteåbladet testar skyttesimulator hos Anders Molin på AMG Event & Utbildning. En mycket trevlig aktivitet som passar perfekt för personalaktiviteter, kundevenemang eller för jaktlaget som vill träna skytte på ett enkelt och billigt sätt.

Foto: Alva Åberg
