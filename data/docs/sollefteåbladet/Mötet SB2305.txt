Sollefteåbladet möter
Hanna Norberg

Hon är inte bara plattsättare, hon är mattläggare också. Blott 23 år gammal har hon dessutom hunnit totalrenovera ett övergivet hus, ett hus som för övrigt uppfyllde hennes enda krav när det gäller boende - att det finns skog hela vägen in på knuten. Den här månaden möter Sollefteåbladet Hanna Norberg, Undromstjejen vars tummar sitter långt ifrån mitten av händerna.

Intresset för hantverk dök upp tidigt för Hanna som redan hade hunnit prova på lite olika byggprojekt innan det var dags att söka gymnasieutbildning.

– Pappa är snickare och på den vägen är det. Jag fick hjälpa till när det var renoveringar på gång hemma och gillade det, framför allt att se det färdiga resultatet, berättar Hanna som valde att läsa byggprogrammet med inriktning mot plattsättning på GB-skolan(?).

– Jag tog studenten 2019 och fick jobb i Härnösand först, sen i Älandsbro. Jag trivdes jättebra med själva jobbet men inte lika bra med att pendla så jag sökte mig vidare och sedan slutet av förra sommaren jobbar jag åt LE Bygg i Kramfors.

Arbetsdagarna ägnar hon både åt plattsättning - alltså att sätta kakel och klinker i exempelvis badrum och kök - och mattläggning, en kompetens hon passade på att komplettera med härom året(X).

– Jag gillar att jobba med ytskikt, att få göra det sista momentet i ett byggprojekt. Snickeri handlar att skapa en stabil grund medan det jag gör är det som kommer synas. Jag är både intresserad av själva utförandet och den estetiska delen av jobbat med val av färger, former, material och så vidare.

I jobbet är ofta valen redan gjorda av kunden men för ett par år sedan kom Hannas intresse för inredning väl till pass när hon och sambon(?) Daniel bestämde sig för att köpa ett ödehus där det minst sagt fanns renoveringsbehov.

– Tidigare hyrde vi ett hus i Undrom och letade efter något eget. En dag dök det upp ett objekt i Facebookgruppen Sollefteå Ödehus som såg intressant ut, berättar hon och tillägger att huset hade stått tomt i 12 år vilket innebar att det fanns vissa problem med det.

– När vi kom dit och och kollade var det totalt igenväxt med brännässlor som växte upp över fönstren. Vattnet hade frusit sönder eftersom huset varit kallställt under lång tid och vår första tanke var egentligen ”Var börjar man ens?”. 

Samtidigt föll paret för huset i Korvsta som å ena sidan ligger mitt i skogen men samtidigt hyfsat nära både Sollefteå och Kramfors. Perfekt om man gillar att vara ute i naturen och har de flesta av sina uppdrag i jobbet på båda sidor om kommungränsen. 

– Vi funderade en stund och sen bestämde vi oss för att köra. Vi är ju unga och har både tid och energi för ett rejält renoveringsprojekt!

Att det skulle bli ett rejält projekt var ingen överdrift. Paret köpte huset 2021 och pendlade dit dagligen under ett helt år och gjorde en totalrenovering som sopade bort alla spår av att det stått övergivet.

– När vi körde igång fanns det inte ens rinnande vatten så det tog lång tid innan det gick att bo här. Vi var klara precis innan förra årsskiftet så nu har vi bott i huset i lite mer än ett år och trivs jättebra!

Innanför den ljusa, luftiga hallen ligger det kombinerade mat- och vardagsrummet. Längs taket går synliga balkar och gardinerna som hänger i skenor från taket ger ett mjukt och behagligt intryck. En lång, sammanhängande köksbänk binder ihop ytan med köket innanför som går i svart och grått.

– Först hade vi tänkt behålla det befintliga köket men det slutade med att vi köpte nytt. Ingen av oss ville ha ett vitt kök och vi gillar när det är lite mörkt och murrigt så vi satsade på svart istället, säger Hanna som fick användning för sina plattsättarkunskaper under projektet.

– Jag gillar stora kakelplattor och hittade en variant som passar perfekt med bänkskivorna. Jag får mycket inspiration ute hos kunder och hade sett en liknande lösning tidigare så vi passade på att göra något liknande.

Det är framför allt nedervåningen som har genomgått en förvandling men för Hanna kliar det i fingrarna för att sätta igång med övervåningen också.

– Samtidigt försöker vi skynda långsamt och inte ha för bråttom. Men det finns definitivt fler renoveringsprojekt att ta tag i!


Faktaruta:

Namn: Hanna Norberg
Ålder: 22 år
Bor: I Korvsta
Gör: Plattsättare och mattläggare hos LE Bygg
Gör också: Renoverar hemma och jagar allt som rör sig i skogen
Smultronställe i Sollefteå: X-berget i Undrom har varit en favoritplats ända sedan jag var liten
