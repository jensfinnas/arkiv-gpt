Sollefteåbladet testar: Sång

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Av någon outgrundlig anledning fick vi för oss att vi borde utse en ADC-lucia. Därifrån var steget kort till att planera det succéartade luciatåg (nåja) som uppmärksamma läsare kunde njuta av i digital form på luciamorgonen den 13:e december. Den enda haken var att sång inte är vår starka sida, vissa av oss sjunger inte ens i duschen. 

Som tur är finns det professionell hjälp i såna lägen så till det här numret passade vi på att testa sång och att bli coachade av Anneli Björklund som driver företaget Sång för alla. Hon håller på med allt från sånglektioner och röstvård till körer och egna framträdanden i olika sammanhang - med andra ord helt rätt person att ta oss förbi den mentala spärren som hindrade oss från att ta ton.

Det var ett nervöst gäng som tog emot när Anneli anlände med sitt piano. Efter en genomgång av våra olika inställningar till sång stod det klart att två av åtta hade någon typ av erfarenhet utöver musiklektionerna i skolan. Bland de övriga mimas det friskt under Ja må han leva och spontansången är minimal.

För att komma igång kastade vi oss rakt in i hetluften genom att sjunga igenom två klassiska luciasånger tillsammans. Efter en lite trevande start kom vi igång och plötsligt sjöng alla, mycket tack vare Annelis försäkran om att målet var att det skulle låta, inte att det behövde låta bra.

– Ni har ett bra utgångsläge, konstaterade hon innan vi fick en genomgång av skillnaden mellan att sjunga med brösttoner, huvudklang eller i skarven däremellan. 

Sedan var det dags för ljudövningar för att känna skillnaden mellan olika röstlägen, sätt att nå de lite högre tonerna och att jobba med magstöd. Vi utstötte märkliga Tarzan-ljud, lät som hundvalpar och vildvittror, testade skalor och fyllde rummet med alla möjliga läten. Det rörde sig verkligen inte om någon ljuv musik men däremot fick övningarna oss att slappna av och släppa på den där spärren för när vi högg in på luciasångerna igen levererade vi dem med nytt självförtroende.

Genom historien har luciasångerna definitivt framförts bättre men vårt luciatåg blev ändå historiskt på sitt sätt. Dels var det ADC Medias första luciatåg någonsin men för flera av oss deltagare var det dessutom första gången vi sjöng i grupp i vuxen ålder (om vi räknar bort några skrålade Stad i ljus i samband med extra festliga tillfällen). En stor bedrift av Anneli som lyckades locka fram både skratt och förlösande sångglädje hos oss!



Bildtext: ADC Medias skönsjungande luciakör tillsammans med vår sångcoach Anneli Björklund från Sång för alla. Hon gillar att skapa välmående och självförtroende med sång, bland annat genom en digital sångkurs som finns på hennes hemsida. 





