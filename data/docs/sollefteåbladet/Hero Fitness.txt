Gemenskap och träningsglädje hos Hero Fitness

Under våren 2020 gjorde hemvändaren Julia Östlund och inflyttade sambon Andreas Grahn verklighet av sina drömmar om en egen träningsanläggning. Nu två år senare går det inte att beskriva den unga duons satsning som något annat än en succé.

– Vi träffades i samband med att Andreas höll i en crossfit-utbildning när jag jobbade på en annan träningsanläggning här i Sollefteå. Sen flyttade jag ner till honom i Stockholm men hösten 2019 bestämde vi oss för att flytta upp hit och förverkliga vår dröm, berättar Julia.

Andreas som har jobbat med träning i 20 år drev redan Hero Fitness och höll i utomhusträningar. Det naturliga steget blev att etablera företaget i Sollefteå och i det gamla järnvägsmagasinet fann paret den optimala lokalen.

– I och med att vi startade ett för Sollefteå helt nytt koncept som dessutom ligger lite högre i pris än andra träningsformer så var det helt klart en chansning. Då tänkte vi nog mest att om vi fick drömma skulle vi kunna skrapa ihop ett 50-tal medlemmar inom ett år, minns Andreas och tillägger att utvecklingen blev en helt annan.

– Vår blandning av variationsrik träning, individuell coaching och fokus på gemenskap gick uppenbarligen hem hos Sollefteåborna för vi växte ur lokalerna redan efter 9 månader. 

Som tur var fanns det möjlighet att ta över mer yta i fastigheten och för ett år sedan hade anläggningen dubblerats till sina nuvarande 250 kvm.

– Idag är vi cirka 160 medlemmar som har blivit en slags stor träningsfamilj. Många säger att dom kommer hit lika mycket för gemenskapen som själva träningen, det är precis vad vi ville bygga upp när vi körde igång, säger Julia.

– Dem allra flesta gillar egentligen inte att träna utan är ute efter själva resultatet av träningen och känslan när passet är över. Vår uppgift är att göra träningen så rolig och varierad som möjligt och framför allt att skapa en bra och peppande miljö där vi kan slita tillsammans.

Sedan starten har Hero Fitness bland annat startat speciella träningsgrupper för seniorer och 13-15-åringar, genomfört extrakurser för de som vill bli bättre på gymnastiska övningar och tyngdlyftning och anordnat både tävlingar och utmaningsdagar.

– Allt vi gör går ut på att få våra medlemmar att utmana sig själva. Utöver enstaka klubbmästerskap för de som tycker sånt är kul tävlar vi bara mot oss själva och alla kan vara med oavsett vilka förutsättningar man har, understryker Andreas och hintar om att nästa mål är att göra något för hela Sollefteå.

– Vi skulle vilja sprida gemenskapen vi har byggt upp även utanför våra väggar. Planerna finns men när vi gör saker ska det vara 100% genomtänkt och med den kvalité vi vill leverera så det ligger nåt år bort innan det blir av. Men vi tycker definitivt att alla som är sugna på träningsutmaningar ska hålla utkik i våra kanaler!

