Kvinnojouren Amanda fick gåva 

I början av mars fick Kvinnojouren Amanda ett välbehövligt tillskott till sin verksamhet då konstnären Björn Krestesen tillsammans med Sollefteå Nipan Rotaryklubb överlämnade en gåva på 16 500 kr insamlad från Sollefteå kommun samt sex lokala företagare.

– Med två döttrar som är engagerade i kvinnojourer på andra håll i landet vet jag hur dåligt det generellt är med resurser till de här otroligt viktiga frågorna. Därför började jag fundera på vad jag som konstnär kan göra för att bidra, förklarar Björn som lockas av tanken på att låta sin konst omvandlas till resurser som i sin tur kan användas för att göra saker bättre.

Lagar och regler kring lotterier satte käppar i hjulen för den ursprungliga planen som var nationell och skulle gynna landets alla 130 kvinnojourer. Istället bestämde sig Björn för att skänka en samling av unika grafiska blad som genom hans och klubbkamraternas nätverk omvandlades till pengar från både Sollefteå kommun och sex lokala företagare.

– Totalt samlade initiativet som vi valt att kalla KFH - Kultur för humanism - in 16 500 kronor som vi genom Sollefteå Nipan Rotaryklubb nu har skänkt till kvinnojourens arbete för utsatta kvinnor i vårt samhälle.

Kvinnojouren Amanda består av 14 volontärer som sedan bildandet 1984 bland annat bemannar en jourtelefon dygnet runt, året runt och stöttar kvinnor som av olika anledningar behöver kvinnojourens hjälp.

– Vi arbetar mot alla former av våld; fysiskt, psykiskt, sexuellt, ekonomiskt, hedersrelaterat och HBTQ-våld. Bland annat har vi en jourlägenhet med skyddad adress för kvinnor och eventuella barn som behöver akut hjälp men vi kan även finnas med som stöd vid polisanmälan, besök hos sjukvård och advokat, polisförhör och så vidare, förklarar Carina Alm som är en av kvinnorna som engagerar sig i Amanda.

– Vi är förstås jätteglada över initiativet och gåvan! Pengarna kommer väl till pass men gesten är minst lika viktig. Att det vi jobbar för synliggörs är otroligt värdefullt!

Bildtext: Björn Krestesen tillsammans med Sollefteå Nipan Rotaryklubb överlämnade en gåva till Kvinnojouren Amanda i början av mars.

