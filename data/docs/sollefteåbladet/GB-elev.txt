Skolan gav Hanna en bra grund att stå på

Skola, praktik, extrajobb och träning. Så har vardagen sett ut de senaste tre åren för Hanna-Zeweldi Gurga, fram till nyligen gymnasieelev men när den här tidningen kommer ut - nybakad student med siktet inställt på studier och med hjärtat djupt förankrat i Sollefteå.

När Sollefteå Magasinet träffar henne på nyöppnade Coffee House kommer Hanna direkt från praktiken på Dahlbergs Bokhandel. I skrivande stund går hon tredje året på Handel- och administrationsprogrammet på GB-skolan men ser fram emot den stundande studenten.

– Jag har trivts jättebra både med själva programmet och skolan, särskilt sedan vi flyttade till GB-skolan. Den känns modern och mer som en riktig skola än när vi gick på Hågesta, det märks att den är anpassad för dagens ungdomar.

Hon bor mitt i stan och har ägnat de senaste åren åt skolan, praktik, jobb och träning. En skön vardag för en ambitiös student med siktet inställt på högskola. 

– Även om jag är en småstadstjej i hjärtat och har min stora familj här i Sollefteå så känns det viktigt att fortsätta plugga. Handel och försäljning känns som min grej men jag vill fylla på med kunskap inom administration och ledarskap så jag har sökt in till flera olika skolor, berättar Hanna som samtidigt tänker behålla sin koppling till Sollefteå.

– Jag tänker ju komma hem och hälsa på så ofta som möjligt och försöka få sommarjobb här. Genom praktiken har jag fått ett bra kontaktnät och jag gillar mitt nuvarande jobb inom äldrevården. Vad som händer när har pluggat klart vet jag inte än men jag tror jag skulle gilla att jobba med personalfrågor. Eller så startar jag nåt eget!

Härnäst väntar sommar - men inte lov. Hannah har redan säkrat ett sommarjobb på hemmaplan och passar på att njuta av Sollefteåsommaren samtidigt som hon fyller på kontot inför studentlivet.

– Jag tror att det är bra om ungdomar passar på att vidareutbilda sig och skaffar erfarenhet. Om de flyttar hem igen senare kan de bidra med nya idéer och kunskap, det behövs för att fortsätta utveckla Sollefteå!

