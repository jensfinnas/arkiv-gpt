Edseles har fått sin första skönhetssalong

I mitten av september fick Edsele äntligen en egen skönhetssalong. Bakom satsningen hittar vi nyinflyttade Lina Hansen som bytte Sala mot Norrlands inland och numera bor i byn tillsammans med sin sambo och 4-åriga dotter.

– Vi har haft siktet inställt på att flytta uppåt länge, både jag och min sambo Jacob gillar naturen och har drömt om en (stillsammare) livsstil, förklarar Lina och tillägger att flyttlasset gick till just Edsele var något av en slump.

– När vi började leta efter hus kollade vi väldigt brett. Samtidigt har vi fått mycket inspiration från influencers häromkring som Kalle Flodin och Jonna Jinton. När ett lämpligt hus i Edsele dök upp beslutade vi oss för att ta steget och flytta upp.

Den 54 mil långa flytten blev av i somras och nu trivs familjen som nyblivna Edselebor. Lina började jobba deltid på en förskola men i bakhuvudet fanns tanken på en egen salong.

– Jag har varit i branschen i snart sex år och drev egen salong i Sala. När jag insåg att det inte finns någon som utför skönhetsbehandlingar här i Edsele så bestämde jag mig för att fylla den luckan.

Sedan mitten av september hittar man Linas Salong på Skolvägen 1, även kallat Gula Faran. Där går det att få hjälp med allt från lättare ansiktsbehandlingar och massage till vaxning, kemisk peeling och behandlingar för naglar, ögonfransar och ögonbryn.

– Jag är utbildad hälsopedagog och massör plus att jag har byggt på med massor av utbildningar och kurser sedan dess. Jag jobbar med det mesta inom hälsa och skönhet utom hudvård och att klippa hår, sammanfattar hon och tillägger att det är fler behandlingar på gång.

– Utvecklingen går snabbt i den här branschen så det går att utöka hur mycket som helst men det gäller att ta en sak i taget. 

Kunderna började snabbt hitta till salongen och responsen har varit mycket positiv.

– Alla jag har pratat med har varit glada att utbudet i byn har ökat. Många som tidigare har gjort sina behandlingar någon annanstans tycker att det är skönt att slippa åka så långt, konstaterar Lina och tipsar om att flera av hennes tjänster ryms inom ramarna för friskvårdsbidrag.

– Om man har outnyttjade friskvårdspengar kvar så kan det vara läge för en avslappnande massage innan årsskiftet!

Bildtext: Lina Hansen flyttade från Sala till Edsele i somras och driver numera skönhetssalong i byn.
