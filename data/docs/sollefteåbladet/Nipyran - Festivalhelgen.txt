Festivalhelgen avslutar Nipyran i stor stil

Efter en fartfylld inledning under början av veckan lägger Nipyran i ytterligare en växel när den avslutande festivalhelgen drar igång från torsdagen. Serveringstälten öppnar, hopplandet kommer på plats och på kvällarna fylls scenen av underhållning från torsdag till lördag.

På torsdagen är det Nipsommar XL som gäller. Krögarna öppnar sina tält redan klockan 11.00 på torsdagen och håller öppet fram till midnatt. Vad Lars Hägglund som är konferencier tänker bjuda på under kvällen berättar han mer om i intervjun här intill. 

Direkt efter Nipsommarprogrammet är slut smygstartar krögarna festivalhelgen i tälten. På den lilla scenen ser reggaeveteranderna Governor Andy och Papa Dee till att hålla igång stämningen under kvällen, något de även fortsätter med under fredags- och lördagskvällen då även rutinerade Hoting-sonen Matti Norlin dyker upp.

Fredagen innebär shoppingfest i Sollefteå centrum med ankare klockan 14.00 och massor av fina erbjudanden från den lokala handeln. Ett ypperligt tillfälle att fynda allt från kvällens outfit till snygga glas till förminglet i trädgården innan det är dags att styra stegen ner mot Stadsparken.

Fredagskvällen är den första halvan av den storslagna finalen i Stadsparken. Hopplandet är fortfarande på plats för leksugna barn, serveringstälten är redo och en lång rad artister är laddade för att underhålla Sollefteåpubliken. På stora scenen kan vi se fram emot skönt sväng med Syster Sol, klassisk rock n’ roll med John Lindberg Trio och Devon Gilgillian som bjuder på en fantastisk blandning av funk, rock och soul. 

Dagen efter är det lördag och dags att ladda om inför ännu en höjdpunkt, nämligen Sollefteå Pride som genomförs för tredje gången. Den färgsprakande paraden går från Risön klockan 12.00 och rör sig mot Stadsparken där firandet håller i sig ända till klockan 16.00. 

Efter en timmes paus kickar del två av festivalkvällarna igång i Stadsparken. Den stora scenen får bland annat får besök av Mello-favoriten Tusse, Ånge-rockarna i Corroded och uttrycksfulla Erika Jonsson som kommer upp från Värmland med Sveriges just nu bästa countryband. 

Bildtext: Nipyrans stora finalhelg inleds med Nipsommar XL den 28 juli och avslutas med dubbla festivalkvällar under fredag 29 och lördag 30 juli. En storslagen avslutning med serveringstält, hoppland, massor av artister på dubbla scener och en fullsatt Stadspark i Sollefteå.
