Niklas löser problem med svets och svarv

Har man saker som behöver repareras, konstrueras eller tillverkas står Niklas Svensson på N-teknik redo att hitta bra lösningar, gärna med hjälp av svets och svarv.

Niklas har en bakgrund inom borrning, en bana han kom in på efter utbildningen på Sollefteå Gymnasiums industriprogram. I jobbet ingick det att laga maskiner och bygga olika delar, något som gav mersmak och så småningom ett eget företag.

– Jag körde igång N-teknik för snart 10 år sen men i början jobbade jag mest som uthyrd åt andra företag. Samtidigt började jag bygga upp min verkstad i Gamla Mejeriet och för runt fem år sedan är det där jag spenderar det mesta av mina arbetstimmar, berättar han och förklarar att han jobbar med det mesta som har med reparationer, konstruktion och tillverkning att göra.

– Jag har tagit fram några egna produkter till borrindustrin men framför allt jobbar jag på uppdrag och företag och privatpersoner. Det kan vara allt från att laga fälgar till reparation av traktorer eller att bygga om skopor och plogar.

Han har även byggt upp ett lager med material och importerar utrustning från Kina som han säljer genom N-teknik.

– I och med att jag har bra koll på borrbranschen är det mest den typen av prylar jag tar hem. Men jag har även olika plattjärn, vinkeljärn och profiler på hyllan för de som håller på med nåt byggprojekt och behöver material.

Sammantaget kan man säga att Niklas är något av en allkonstnär som gillar problemlösning.

– Jag har en rätt spretig verksamhet men det gör att jag får bra variation bland uppdragen. Eftersom jag inte jobbar med legotillverkning utan snarare gör specialkonstruktioner blir det aldrig enformigt utan nya utmaningar hela tiden. Jag brukar lösa det mesta som har med att metall att göra!

Bildtext: Hos N-teknik löser Niklas Svensson det mesta som har med metall att göra och delar gärna med sig av sin vardag i verkstaden på Instagram under @nteknikab.
