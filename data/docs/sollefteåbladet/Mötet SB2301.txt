Under delar av säsongen spenderar han runt 30 av veckans timmar i Hallstabacken men åker sällan ett helt åk själv. Han kunde inget om alpin skidsport när döttrarna började träna slalom men nu sätter han banor, slipar skidor och svänger sig med utryck som att ”åka käpp” och ”X”. Den här gången möter Sollefteåbladet Simon Duvemo, tränare i Sollefteå Alpina Klubb och ständigt på jakt efter snö från tidig november.

I och med att han själv var längdåkare upp till gymnasieåldern föll det sig naturligt för Simon att ta med äldsta dottern Amanda till en längdträning på Hallstaberget. Det visade sig dock snabbt att intresset inte hade gått i arv, hon vägrade helt enkelt att åka en meter.

– Eftersom vi redan åkte en del i backen med familjen fick hon prova att haka på en träning med Sollefteå Alpina istället och då lossnade det direkt, minns Simon som spenderade det första årets träningstider i backen med sina yngre tvillingdöttrar medan Amanda åkte med Sollefteå Alpinas nybörjargrupp.

– Det slutade förstås med att Wilma och Alice också ville träna slalom och när det sedan behövdes en kassör i klubbens styrelse tänkte jag att det måste vara bättre att jag gör det än att lägga pengar på att leja bort det jobbet.

Han tog klivet in i föreningsverksamheten för runt sju år sedan och därifrån har engagemanget växt. I samband med att han blev kassör hakade han även på som hjälptränare och numera har han ett finger med i mycket av verksamheten men framför allt är han tränare för U14-åkarna.

– Jag hade ingen koll alls på alpint när jag började så det har jag fått lära mig allt eftersom. Utöver själva teknikträningen går mycket av tiden som tränare åt till att bära käppar, ploga, borra och sätta banor.

Hemmasäsongen drar igång så snart backen öppnar, då med träning tre gånger veckan plus att det ofta blir några pass på helgerna om det inte är tävling. Men med träningssugna barn börjar jakten på snö redan i november. 

– Förra året var vi i Boden redan vecka 46 plus att vi hann med en sväng till Björnrike och Junsele som hade sin backe igång några veckor innan jul. Det blir många mil men vi gillar ju att åka skidor plus att jag gillar att vara i fjällen så det passar hela familjen bra, konstaterar han och tillägger att den intensiva delen av tävlingssäsongen är ganska kort i när det gäller alpint.

Ungdomstävlingen Lilla världscupen drar igång i början av januari och fortsätter till vecka 10. Då är det tävling någonstans i distriktet nästan varje helg.

– Under den perioden kan det bli runt 30 timmar av träning i Hallstabacken under veckorna och tävlingar i allt från Junsele, Härnösand och Örnsköldsvik till Vemdalen och Åre.

Efter finalen i Sundsvall vecka 10 lugnar det ner sig men det finns tävlingar att vara med ända fram till 1:a Maj Trofén i Tänndalen.  

– Då kretsar det mesta kring skidåkning men vi har sagt att så länge tjejerna vill tävla så kör vi. Det är klart att det tar mycket tid men det är så härligt att se åkarnas fokus och glädje under tävlingarna.

Idag har klubben ett 20-tal åkare men målet är att växa under säsongen.

– Vi har fantastiska förutsättningar att träna här i Sollefteå så det finns definitivt potential för sporten att växa. Det är ju så nära överallt och det finns gott om plats i backen så vi har aldrig några problem med träningstider som det kan vara på andra orter.

Som för de flesta klubbar är antalet ledare en flaskhals.

– Vi i är alltid på jakt efter fler som engagerar sig i klubben men det är inget krav att man är med på varenda tävling, understryker Simon.

– Samtidigt är det förstås att tävla som som många av åkarna brinner för. I och med att det är mycket väntan mellan åken så blir det en speciell gemenskap bland åkarna och de är väldigt bra på att stötta och peppa varandra!

Faktaruta

Namn: Simon Duvemo
Ålder: 38
Bor: På Remsle
Familj: Frun Maria och döttrarna Amanda, 14, Alice, 12 och Vilma, 12
Gör: Säljchef på OKQ8
Gör också: Ledamot, kassör och tränare för U14 i Sollefteå Alpina
Gillar: Fjällvärlden, utförsåkning, leva husbilsliv och uppfostra familjens labradorvalp Glenn.
Smultronställe i Sollefteå: Definitivt Hallstaberget, särskilt nu när det även går att cykla i backen under barmarkssäsongen.
