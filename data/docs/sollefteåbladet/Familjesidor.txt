Sollefteåbladet får familjesidor

Vi på Sollefteåbladet fortsätter att lägga till innehåll som efterfrågas av våra läsare. Förra året introducerade vi korsord i varje nummer och under våren kommer nästa nyhet - Familjesidor.

Tanken med familjesidan är att skapa ett annonsutrymme för de flesta händelser i livet, från födslar och adoptioner via födelsedagar och vigslar till begravningsannonser. Under samma vinjett kommer det även finnas möjlighet för föreningar att boka annonsyta för att informera om sin verksamhet.

– Från och med nu kan privatpersoner boka in exempelvis grattishälsningar till barnbarnet, tacka för uppvaktningen i samband med ett jubileum eller tala om att man har gift sig, förklarar Fanny Karlsson som kommer ha hand om Familjesidan tillsammans med Jessica Bylund.

– Man bokar annonserna via vår hemsida och fyller själv i allt som ska vara med. Även betalningarna görs direkt visa sidan så det blir väldigt smidigt att boka.

Begravningsannonser går däremot inte att boka själv utan det det sköts via begravningsbyråerna där Sollefteåbladet numera ska finnas som ett alternativ. 

Föreningsannonser i Sollefteåbladet är förvisso inget nytt, föreningar annonserar redan regelbundet i tidningen men i och med införandet av Familjesidan blir både hanteringen enklare och priserna lägre.

– Föreningar som vill annonsera på Familjesidan gör det via samma portal på vår hemsida. Där finns två fasta annonsformat för föreningar som vill tala om att de finns, när det är dags för årsmöten, bjuda in till evenemang och så vidare, säger Jessica och tillägger att föreningar självklart är välkomna att boka annons på ordinarie annonssidor också.

– Fördelen med Familjesidan är att de annonserna ligger lägre i pris. Räckvidden är däremot samma, vi går ju ut till alla hushåll i hela kommunen plus Bispgården.

Bokningssystemet för Familjesidan är igång och går att hitta på Sollefteåbladets hemsida. Där finns det även möjlighet att skicka in reportagetips, förslag och frågor till redaktionen.

– Vi är alltid intresserade av inspel från våra läsare och tar gärna emot feedback, exempelvis kring den nya Familjesidan eller egentligen vad som helst som rör våra tidningar, tipsar Fanny.
