Bostadsbygge mitt i stan

Nu läggs grunden till ett helt nytt flerfamiljshus i centrala Sollefteå - det första nybygget i sitt slag på 30 år. Enligt planen ska det stå klart till sommaren 2024 och intresset bland blivande hyresgäster är redan stort.

– Det har märkts extra tydligt sedan vi började med markarbetet, det är många som hör av sig för att lämna in en intresseanmälan, konstaterar Magnus Wiese på Munkfors-baserade SM Fastigheter som ligger bakom bygget på Lillänget 2 - eller Badhustomten som platsen är mest känd som för Sollefteåborna.

Planen är att resa stommen till den nya fastigheten under sommaren då eleverna på intilliggande LIllänget-skolan har sommarlov. Därefter väntar ett år av färdigställande av det sju våningar höga huset som totalt kommer rymma 56 lägenheter.

– Våra hyresgäster kommer få ett kanonläge mitt i stan och samtidigt som vi bidrar till att få mer rotation på bostadsmarknaden i kommunen. Hittills går allt enligt planerna och vi ser fram emot att hälsa välkomna till de första visningarna nån gång i början av sommaren nästa år, säger Magnus och tipsar om att intresseanmälningar för de nya bostäderna går att göra via SM Fastigheters hemsida.
