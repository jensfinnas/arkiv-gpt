Majblomman (Rubrik kommer)

Årets försäljning av majblommor tog slut i början av maj men hos föreningen Majblomman i Sollefteå pågår arbetet för fullt. Nu är nämligen möjligheten att söka medel från Majblomman öppen för i år.

Majblomman har funnits i Sverige sedan 1907 och är en ideell barnrättsorganisation som arbetar för att motverka barnfattigdomen i Sverige. Genom att dela ut ekonomiskt stöd, påverka beslut och finansiera forskning är Majblommans mål att ge barn i Sverige det de har rätt till. 

– Som vanligt är det elever i årskurs fem som har fått möjlighet att sälja majblommor under våren, dels för att tjäna en slant själva men framför allt för att samla in pengar som sedan delas ut som ekonomiskt stöd till barn och familjer lokalt i Sollefteå med omnejd, säger Maria Modin som är ordförande för Majblomman i Sollefteå.

– Vi brukar sammanfatta det som att barn hjälper barn!

Årets försäljningsperiod pågick mellan den 18 april och 3 maj och är därmed avslutad för i år. Även om vi köpare får vänta ett år innan vi åter ser majblommesäljande barn så är det nu en viktig del av föreningens arbete som börjar.

– Nu är vi redo att ta emot ansökningar om ekonomiskt stöd till barn i området som av olika anledningar behöver det. Det kan handla om allt från pengar till sportutrustning och avgifter för att vara med i olika idrotter till stöd för inköp av cykel, sommarlovsaktiviteter eller ett födelsedagskalas, berättar Maria och förklarar att ansökningarna skickas in via Majblommans hemsida där man väljer lokalföreningen Sollefteå.

– Det räcker med en enklare formulering om vilket behov som finns plus att vi gärna ser att någon kan intyga att behovet finns, exempelvis en kurator eller en kontakt inom socialtjänsten eller habiliteringen. Tanken är att det ska vara enkelt att ansöka och att bidragen från Majblomman ska kunna hjälpa till att sätta guldkant på tillvaron för barn i Sollefteåtrakten.

Bildtext: Beror på bilden.
