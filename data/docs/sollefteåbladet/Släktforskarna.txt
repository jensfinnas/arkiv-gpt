Föreningen som blickar in i det förflutna

Intresset för släktforskning är stort i Sverige, bland annat tack vare att det kan vara relativt enkelt att spåra sina släktled ända tillbaka till 1600-talet hemma vid datorn. Ett sätt att ta sitt forskande ett steg längre är att träffa andra med samma intresse, exempelvis genom Sollefteå Släktforskarförening. 

Tack vare ett tidigt system för folkbokföring som infördes av Gustav Vasa på 1500-talet och noggrant dokumenterade kyrkböcker har Sverige unika möjligheter när det gäller släktforskning. Det har Sollefteå Släktforskarförening sett till att ta tillvara på sedan 70-talet och tack vare den tekniska utvecklingen är det enklare än någonsin att ta reda på sin släkts historia.

– I och med att det ofta går att hitta gott om dokumentation kring olika händelser kan släktforskning ge en tydlig inblick i hur vardagen såg ut för flera hundra år sedan, lite som att se på stillbilder ur det förflutna, förklarar Gunnel Hedvall, ordförande i föreningen och själv släktforskare sedan sex år tillbaka.

– Min man har hållit på sedan 90-talet och när jag gick i pension väcktes mitt intresse också. Mycket går att göra hemma men släktforskning kan vara mycket mer socialt än man tror, därför är det väldigt givande att ses i samband med våra sammankomster.

Sollefteå Släktforskarförening har idag ett 90-tal medlemmar som träffas för möten med föredrag av inbjudna föreläsare mellan 8-10 gånger om året. Dessutom arrangeras träffar på Feka-gården varannan söndag under ett antal månader på vår- och höstterminerna för gemensamma workshops och erfarenhetsutbyte.

– Under våren siktar vi även på att ordna en nybörjarkurs tillsammans med Studiefrämjandet, säger Gunnel och tillägger att man inte behöver vara medlem i föreningen för att komma på deras föreläsningar och söndagsträffar.

– Alla är välkomna! 

Bildtext: Beror på bilden
