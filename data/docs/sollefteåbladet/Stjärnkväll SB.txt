Årets Stjärnkväll

Den 24 mars är det dags för årets upplaga av Stjärnkväll, en helkväll i företagaranda på Hotell Hallstaberget. Företagarna Sollefteå står för arrangemanget och de ser fram emot en festlig kväll fylld med nätverkande och hyllningar till våra lokala företagare.

– Vi hoppas på att fylla lokalen med 200 personer som vill vara med och hylla några av våra fina företagare i kommunen. Kvällen är öppen för alla och nu är det sista chansen att boka, inleder XXX.   

Det är Markus Molin som är konferencier under kvällen och showgruppen Fancy Pants kommer att stå för underhållningen.

– Syftet med kvällen är att hylla företagen, det är de som bidrar med tillväxten i kommunen. Alla finalister ska känna sig som vinnare och det finns massa fantastiska företagare som utmärker sig i kommunen så de här är endast ett axplock. Redan nu är det många som bokat biljett och det är en bra mix av företagare med personal, politiker och andra intressenter.

Kvällen inleds med ett trevligt mingel, när man sedan slår sig ner till bords kommer det bjudas på en trerätters middag som varvas med högklassig underhållning och prisutdelningar. Stjärnkväll sponsras av flera lokala företagare och det är tack vara dem arrangemanget går att genomföra.

– Målet är att skapa en trevlig kväll tillsammans och få en chans att mingla, nätverka och framförallt hylla företagandet. Vi ser fram emot en helt opretentiös kväll där alla är välkomna att tillsammans skapa en rolig tillställning, säger XXX avslutningsvis.    


