Ramsele- och Edselebygdens egen vecka

Vecka 28 är det återigen dags för den klassiska Ramsele-Edseleveckan, som vanligt fylld med aktiviteter i Ramsele, Edsele och byarna runtomkring. Här sammanfattar vi några av höjdpunkterna.

Årets vecka drar igång redan på fredagen vecka 27, alltså den 7 juli, då Edsele har sin dag, bland annat med aktiviteter vid Genesarets sjö innan det blir mat och underhållning på Edsele bygdegård framåt kvällen.

Lördagen är Lungsjöns dag med allt från knattelopp och fikaförsäljning till underhållning. Dessutom går Västras Dragrodd av stapeln samma dag.

Den 10 juli är det återvändardag i Lillterrsjö och musikteater för barn på Ramsele hembygdsgård i form av föreställningen Skogsrötter. Dagen efter är den stora släktforskardagen på Forskarcentrum i Ramsele och på kvällen spelar Ramzel i Terrsjö.

Den som gillar kams och kakor kan bege sig till Ramseles hembygdsgård på onsdagen då man även passar på att uppmärksamma Ramselevallens 30-årsjubileum på Grännagården.

Torsdagen den 13 Juili är barnens dag på hembygdsgården i Ramsele med massor av aktiviteter och dubbel filmvisning på Faxen. Under fredagen fortsätter hembygdsgården stå i centrum men då i form av en marknad med knallare, matförsäljning. Klockan 14 är det talangjakt på torget.

Den 15 juli är det dags för den årliga Fordonsdagen, även den på Ramsele hembygdsgård. Årets tema är europeiska sportbilar och motorcyklar. Kvällen avrundas med servering av mat och dryck plus att en DJ håller igång stämningen med bra musik.

Ramsele-Edseleveckan avslutas på söndagen med Skogsnäsdagen där caféet håller öppet och en fotoutställning kopplat till byns 50-årsjubileum visas, en tilldragelse som för övrigt kommer firas under hela vecka 29.

Under alla dagar vecka 28 håller Nässjö kvarn öppet för försäljning av fika och mjöl. Nässjö Kvarn blir öppen alla dagar denna vecka kl. 10-14 med försäljning av fika och mjöl. På Ramsele hembygdsgård är hantverkshuset och våffelstugan också öppna hela veckan.

Bildtext: Med start den 7 juli drar årets Ramsele-Edselevecka igång med massor av aktiviteter hela vägen till söndag den 16:e. Det är Ramsele IK som håller i trådarna och mer information finns i deras kanaler.


