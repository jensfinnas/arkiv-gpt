Lärlingsutbildningar (ej spikad rubrik)

Att få tag på personer med rätt kompetens är en växande utmaning för arbetsgivare, både när det gäller tillväxt och att ersätta pensionsavgångar. En lösning på problemet stavas lärlingsutbildning, något Reveljen i Sollefteå har full koll på.

– En lärlingsutbildning kan vara rätt väg att gå både för den som vill byta yrkesbana eller för företaget som behöver utöka personalstyrkan på lång sikt, konstaterar Magnus Davidsson som är utbildningssamordnare på Reveljen och har lärlingsutbildningar som sitt specialområde.

– Det krävs en del arbete för att skapa en lärlingsutbildning men det är där jag kommer in i bilden. Oavsett om man är arbetsgivare eller privatperson är det en bra början att kontakta oss på Reveljen för att komma igång.

En lärlingsutbildning kan initieras från två håll, antingen från ett företag som är på jakt efter kompetens eller från en person som är intresserad av ett nytt yrke. Det som behövs för att komma igång är utöver själva lärlingen även en praktikplats, en handledare samt lärare till kurserna runtomkring själva praktiken.

– VI hjälper till att skräddarsy en yrkesutbildning som omfattar minst 400 och som mest 1600 gymnasiepoäng, alltså mellan en och fyra terminer av heltidsstudier. Minst 70% av tiden genomförs på praktikplatsen, resterande delar av kurserna ges teoretiskt. Till dem hyr Reveljen in lärare från gymnasiet, antingen från GB-skolan eller från andra skolor om det behövs.

Den som är lärling kan söka studiemedel från CSN. Företaget som står för utbildningsplats och handledare får dels en ekonomisk ersättning men framför allt en möjlighet att lära upp en blivande medarbetare.

– Det finns inget krav på att lärlingen ska vara garanterad ett jobb på sin lärlingsplats. Men för en arbetsgivare som söker folk är det förstås praktiskt att kunna utvärdera lärlingen under lång tid och dessutom medverka till att anpassa utbildningen till företagets arbetssätt, säger Magnus och tillägger att kravet för att kunna börja en lärlingsutbildning är att man har grundläggande behörighet.

– Det innebär godkända svenskabetyg från årskurs 9 alternativt Svenska som andraspråk delkurs 4.

Reveljen har nyligen startat upp ett lärlingsnätverk tillsammans med övriga kommuner i Västernorrland för att öka möjligheterna att sätta ihop bra utbildningar.

– På så sätt går det exempelvis att göra praktik på sin hemort där handledaren finns på företaget och ha kontakt med lärare digitalt från exempelvis Örnsköldsvik eller Sundsvall, förklarar Magnus som ser lärlingsutbildningen som ett gyllene tillfälle att uppfylla drömmar.

– Det är ett flexibelt och relativt snabbt sätt att lära sig grunderna i ett nytt yrke och ett jättebra sätt att säkra upp kompetens i företaget. Man behöver inte ha en klar och tydlig idé för att höra av sig till oss, det viktiga är viljan och ambitionen, resten hjälper vi till med!

Faktaruta om lärlingsutbildning:

Kräver grundläggande behörighet (godkänt betyg motsvarande åk 9 i svenska)

Är berättigande för studiemedel från CSN

Är ett bra alternativ för den som vill byta yrke

Kan vara ett sätt för företag att utbilda blivande medarbetare

Bygger på att det finns en lärling, en praktikplats och en handledare

Företaget som står för handledare får ersättning för detta

Reveljen i Sollefteå hjälper till att sätta ihop lärlingsutbildningar


