Gymnasiesärskolan och Kulturskolan i kreativt samarbete

Under våren inledde Gymnasiesärskolan i Sollefteå och Kulturskolan ett samarbete kring filmproduktion. Med stor kreativitet och mycket jobb både bakom och framför kameran mynnade det hela ut i musikvideon Vänskap och gott om idéer för framtiden.

Allt började egentligen med en dikt som Lova Ekström, en av eleverna som kom till Gymnasiesärskolan i höstas hade skrivit. Under fjolåret då Lova gick i Kramfors förvandlades dikten till en fullfjädrad låt med hjälp av musikläraren Markus Molin, som bland annat jobbar med projektet Musik i Särklass i Kramfors. 
 
När Marie Sundelin som är kulturchef på Sollefteå kommun hörde av sig till Gymnasiesärskolan tidigare i år för att fråga om eleverna skulle vara intresserade av att jobba med film tillsammans med Kulturskolan föll allt på plats.
 
– Eleverna och personalen nappade direkt och sedan har det jobbats hårt både inför- och under inspelningen. Bilder och rekvisita har tillverkats, själva låten har tränats in och därefter spelats in. När det var dags att filma fanns det mycket att göra både bakom kameran och framför, säger Anita Aurstad som är lärare på Gymnasiesärskolan.
 
Från Kulturskolans sida var det Cissi Jakobsson och Medieverkstans Niklas Blomquist och Linus Bergman som coachade eleverna i processen från idé till färdig produktion. 
 
– Alla inblandade har varit engagerade och superduktiga så slutresultatet av allt jobb blev verkligen lyckat. Sånt här ska vi definitivt göra mer av!
 
Från början var tanken att resultatet bara skulle visas upp internt men planerna ändrades och musikvideon Vänskap fick stor världspremiär på Saga Bio den första juni. Efter ett välbesökt mingel i foajén visades videon för en förväntansfull publik som inte var sen att tacka för upplevelsen med en stor applåd och högljudda önskemål om att få se en repris.
 
Gruppen bakom projektet kallar sig Bästa Gänget (2022) och består av Hadija Musibimana, Emma Gundersson, Casper Mohri, Niklas Lundin, Lova Ekström, Julia Jonsson och Fanny Strömkvist, ett gäng som var mycket nöjda med premiären och att få skriva autografer efter den lyckade visningen av musikvideon.
 
Bildtext: Bästa Gänget (2022), en grupp elever från Gymnasiesärskolan som provat på filmproduktion tillsammans med Kulturskolans Medieverkstan, efter en bejublad premiär av musikvideon Vänskap. Fr.v: Fanny Strömkvist, Casper Mohri, Emma Gundersson, Lova Ekström, Hadija Musibimana och Julia Jonsson.
