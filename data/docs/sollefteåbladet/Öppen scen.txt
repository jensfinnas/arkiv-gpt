En öppen scen för alla

I höst är Öppen Scen tillbaka på Hullsta Café Ung. Under ett antal kvällar får vem som helst kliva upp på scenen och uppträda inför publik, något som många har passat på att göra under åren som evenemanget har genomförts

– Många av kvällarna har vi haft ett 80-tal i publiken så det innebär fullsatt på Hullsta Café Ung, konstaterar Kim Norrskensdotter, kultur- och fritidsledare på Sollefteå kommun, och tillägger att Öppen Scen är ett samarbete mellan just Hullsta Café Ung och Kulturskolan.

– Publiken består ofta av familj, släkt och vänner till de som uppträder men alla är välkomna, både i publiken och på scenen.

Under kvällarna blir det förstås mycket sång och musik men scenen är lika öppen för andra typer av uppträdanden också.

– Vi har haft en del dans, rap och även poetry slam på scenen genom åren och det är verkligen fritt fram att anmäla sig oavsett vilken inriktning man har. Det blir ju roligare ju mer bredd vi har under kvällarna, säger Anette Sjölander som är musiklärare på Kulturskolan.

– Många av kulturskolans elever brukar komma förbi och uppträda men det finns absolut inga krav på scenvana eller utbildning, alla är välkomna och det brukar vara en väldigt peppande och öppen stämning under kvällarna.

De datum som är kvar under hösten är 26 oktober, 23 november och 14 december. Scenen är öppen från kockan 18.00 och den som vill uppträda kan anmäla sig på plats. 

– För den som är nyfiken på hur det är att uppträda inför publik är det ett jättebra tillfälle att testa! Det finns flera exempel på artister som numera syns på scener både lokalt och ute i landet som gjorde sina första trevande framträdanden i samband med Öppen Scen, säger Anette och tipsar om att det är fri entré och alla som uppträder blir bjudna på fika.

Bildtext: Anette Sjölander, lärare på kulturskolan, och Kim Norrskensdotter, kultur- och fridrigsledare på Sollefteå kommun, tipsar om de kommande tillfällena för Öppen Scen på Hullsta Café Ung.

