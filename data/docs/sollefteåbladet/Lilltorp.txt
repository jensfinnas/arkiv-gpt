Poddande småbrukare brinner för gamla metoder

I maj 2020 lämnade Mattias och Teresa Handley Stockholm för en ny vardag på en liten gård i Lillterrsjö mellan Junsele och Ramsele. Nu lever de småbruksliv på gården Lilltorp och får grönare fingrar för varje år som går.

För drygt tre år sedan tröttnade Mattias och Teresa - eller Tess som hon kallas - på tempot och det ständiga bruset i storstaden. Mattias jobbade som affärskonsult men hade haft tankar på att bli skogsbonde sedan många år tillbaka, så långt gångna att han hoppade på en utbildning inom småbruk på Mullsjö folkhögskola i Husqvarna.

– Då var jag egentligen mer inne på att flytta till något ännu centralare i Stockholm, säger Tess som drev eget företag och såg möjligheter i att befinna sig mitt i smeten.

– Men plötsligt tröttnade jag också på stan och det ständiga bruset. När man är mitt uppe i det märker man det inte men sedan vi flyttade inser jag hur mycket energi som går åt till att ta hand om alla intryck.

När beslutet om att flytta ut på landet hade fattats gick det snabbt. De höga priserna på gårdar i Stockholmstrakten gjorde att paret breddade sökområdet och råkade få upp ett gammalt Per Albin-torp i Norrlands inland i flödet.

– Målet var att slippa låna pengar för att köpa gården. Lägre månadskostnader innebär större ekonomisk frihet, framför allt att vi inte längre är beroende av två heltidstjänster för att få vardagen att flyta på. Nu har vi en helt annan balans i livet, konstaterar Mattias och berättar att han utöver arbetet på gården även hoppar in som resurs på Edsele Friskola, jobbar på ungdomsgården i Ramsele och serverar på Imnäs BBQ under sommarsäsongen.

– Nu kan jag välja att jobba med flera olika saker som jag tycker är givande och roliga, något som aldrig hade funkat i vårt tidigare liv då det var fokus på att klättra och att maximera inkomsterna.

Flytten gick i maj 2020 och sedan dess har kurvan över kunskapsutveckling varit brant. Ingen av dem hade någon faktisk erfarenhet av odling eller djurhållning sedan tidigare så det fanns - och finns fortfarande - oändligt mycket att lära sig. Dessutom hade ingen odlat på gården under de senaste 60 åren.

– Det var definitivt en utmaning att få igång jorden och vårt första år var verkligen ingen succé. Men man lär sig av sina misstag plus att vi har hittat en ambitionsnivå som funkar, säger Tess och tillägger att hon både har hunnit gå en utbildning inom eko-bruk på Hola Folkhögskola och fortsatte nyligen med en kurs i eko-filosofi.

– Vårt mål är att bli mer självförsörjande när det gäller vissa saker. Vi klarar oss exempelvis på förra årets potatis fortfarande men vi är inga eremiter som vill leva utanför samhället. För oss handlar självförsörjning om gemenskap och att få landsbygden att leva, bland annat genom att vi som bor här stöttar varandra och köper det vi inte producerar själva från gårdar och tillverkare i närheten.

Inriktningen är hantverksmässiga metoder, det vill säga fokus på äldre sätt att bruka jorden och att gärna ha djur av raser som är på väg att försvinna. Som en del i utvecklingen ger Tess och Mattias även ut podcasten Småbrukarpodden där de berättar om livet på Lilltorp.

– Det är mest en kul grej men folk verkar gilla att lyssna på den, vi är snart uppe i 3000 lyssnare i veckan. Vi pratar om lite allt möjligt som rör gården - både det som går bra och det som går sämre - och försöker visa att det går att få igång ett fungerande småbruk även om man inte har någon tidigare koppling till jordbruk, förklarar Mattias.

– Vi trivs med att leva livet lite närmare jorden och är glatt överraskande över vilken öppenhet och välkomnande attityd vi har mötts av. Vi har både fått nya vänner och ovärdeliga tips och råd från grannar med mycket mer erfarenhet av odling än oss!
