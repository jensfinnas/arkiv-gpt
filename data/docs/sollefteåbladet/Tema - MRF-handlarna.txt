MRF-handlarna ser fram emot våren

Vägarna börjar tina fram och tiden då många börjar fundera på att byta bil är här. Därför passade Sollefteåbladet på att fråga kommunens tre MRF-handlare om vad de har på gång här framöver.

Staffan Norström, Ivars Bil

– Närmast i planeringen för oss på Ivars Bil är traditionsenligt Bilens Dag den första maj. Vi fokuserar på Nissan när det gäller nya bilar. Även om lanseringen av de fem nya modellerna är framflyttad till tredje kvartalet i år finns det gott om andra bilar att provköra under dagen.
De senaste åren har det ju inte blivit riktigt som vanligt, vi brottas fortfarande med långa leveranstider på grund av pandemin och det oroliga världsläget men vi siktar på en trevlig dag med olika aktiviteter, fika och tävlingar precis som det ska vara på Bilens Dag!

Göran Sahlén, Bilbolaget

– Det blir Bilens dag hos Bilbolaget och vi satsar rejält i år, dels på bilar förstås men även på aktiviteter för barnen så det blir gott om roligheter hos oss. Det finns ett uppdämt behov av evenemang så det ska bli jättekul att komma igång igen. Vi har saknat att träffa både befintliga och kanske blivande kunder på det sättet så nu blir det allt från ponnyridning, hoppborgar och hinderbanor till visning av både bilar och andra fyrhjuliga fordon.


Lars Hellberg, Sahléns Bil

– Eftersom vi är mitt uppe i utbyggnaden av vår nya bilhall har vi bestämt oss för att satsa på invigningen av den till hösten istället för Bilens Dag i år. Utbyggnaden är en milstolpe i företagets utveckling och även om det mesta är på plats vill vi se till att allt är helt klart innan vi genomför den officiella invigningen som kommer bli en minnesvärd tillställning både när det gäller aktiviteter och erbjudanden. Däremot har vi öppet den första maj så alla som är ute och kollar på bilar då är självklart välkomna in till oss!
