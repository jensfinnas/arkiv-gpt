Efter många år i krogbranschen valde han och familjen att byta Stockholmssomrar och Thailandsvintrar mot lantligt lugn i Resele. Pausen från köket blev dock kortvarig, en möjlighet att driva restaurang med utsikt över Ångermanälven lockade honom tillbaka och nu jobbar han bokstavligen på byns mest kända strand. Den här gången möter Sollefteåbladet Iman Yousefipak som driver Resele Strand Mat & Café.

Iman kommer ursprungligen från Iran och kom till Sverige som sexåring. Under uppväxten hann familjen bo på flera olika orter, bland annat i Nyköping där han utbildade sig till flygtekniker i gymnasiet, men efter studenten var det Stockholm som lockade.

– Jag hade jobbat ilte extra i restaurangkök redan under gymnasiet så det blev naturligt att fortsätta på det spåret. Samtidigt jobbade jag med en massa annat också - bilvård, butiksjobb, försäljning och så vidare. Jag gillar att testa nya saker!

Klivet in i Stockholms krogbransch öppnade en värld av möjligheter där det ena jobbet ledde vidare till det andra, både i Sverige och utomlands.

– Mitt första jobb var på Stockholmsklassikern Patricia men jag har även hunnit med ställen som Berns, Operakällaren, Wallmans, Grand Hotel och Trädgården. Under en period var jag med och byggde upp filialer till Wallmans i Norge och Danmark, berättar Iman och tillägger att det både var en fantastiskt rolig men även slitsam tid.

– Det var ett hektiskt tempo men jag lärde mig mycket och hann bygga upp ett stort kontaktnät. Runt 2009 kom jag på att det var skönare att vara i solen på vintern så jag började spendera vintrarna i Thailand och Kambodja och jobbade sommarsäsongerna i Stockholm.

I Kambodja träffade Iman sin fru Keo och paret fick barnen X och Gösta. Så småningom blev han även restaurangägare i Thailand då han köpte en krog av en kompis. Han körde vidare på säsongspendlingen mellan Thailand och Sverige några år till men när barnen blev större var det dags att hitta en bättre lösning.

– Keo föreslog att vi skulle flytta till Sverige så vi flyttade hem till Stockholm. Det dröjde dock inte länge innan vi kände att det var alldeles för stressigt och dyrt där. Vi var ju vana vid ett lugnt och fritt liv i Thailand där vi hade mycket tid över för barnen och varandra!

Längtan efter ett mer lantligt och enkelt liv gjorde att de vände blicken mot Resele. Iman hade nämligen varit här tidigare, närmare bestämt hos samma kompis som han köpte krogen i Thailand av. Familjen åkte upp igen och kärlek uppstod direkt.

– Allt klaffade! Vacker natur, billigt boende, nära till skolan - det var precis det vi sökte! Jag sålde restaurangen i Thailand och kunde använda pengarna till att köpa ett hus, något som aldrig hade gått om vi bodde kvar i Stockholm, konstaterar Iman som fick jobb som bilplåtslagare i Sollefteå.

– Det var nytt men kul så jag hade siktet inställt på att fortsätta med det men sen började det snackas om att Myregården behövde en ny krögare. Jag kände egentligen att jag var klar med restaurangbranschen efter 22 år men blev helt enkelt headhuntad av fastighetsägaren. Först var jag tveksam men sen började jag se potentialen och bestämde mig för att testa.

Starten blev dock med sämsta möjliga tajming. Corona slog nämligen till med full kraft bara några månader efter att Iman slog upp portarna till Resele Strand Mat & Café.

– Maximalt oflyt förstås men vi lyckades ta oss igenom stormen, mycket tack vare Reseleborna. Jag har bott på många ställen men det är verkligen något speciellt här, hur alla ställer upp och hjälper varandra. Som nyinflyttade har vi blivit insläppta i gemenskapen på ett otroligt bra sätt och det är lätt att knyta kontakter här, förklarar han och tillägger att Keos tålamod också har varit avgörande.

– Hon har verkligen varit ett otroligt stöd och jag är så glad att hon har stöttat mig genom alla mer eller mindre vilda idéer genom åren!

Nu ser han fram emot att få jobba vidare utan pandemirestriktioner.

– Nu kan jag börja bygga upp verksamheten som det var tänkt för två år sen. Just nu kör vi julbord och sen är det sommarsäsongen som gäller. Här framöver kommer vi även satsa mer på catering och att åka ut och laga mat på festivaler och evenemang. Dessutom går det alltid att abonnera restaurangen för egna tillställningar som bröllop och fester, det är bara att höra av sig så hittar vi en bra lösning!

Faktaruta:

Namn: Iman Yousefipak
Ålder: Snart 40
Bor: I Resele
Familj: Frun Keo och barnen Gösta, X år och Y, Y år
Gör: Driver Resele Strand Mat & Café 
Gör också: Hänger med familj och vänner, passar gärna på att dra upp en fisk eller två.
Smultronställe i Sollefteå: ?


