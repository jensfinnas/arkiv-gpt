Restaurangprogrammet gör comeback

Restaurang- och livsmedelsprogrammet på GB-skolan återuppstår i höst. Branschen i hela Höga Kusten-området har stora rektyreringsbehov och programmet med Mikael Holmsten i spetsen ser fram emot att utbilda framtidens köksstjärnor.

Restaurang- och livsmedelsprogrammet har funnits på GB-skolan tidigare men lades ner 2017. Därefter har Hotell- och Turismprogrammet varit förstahandsvalet för elever som är intresserade av service och besöksnäring men i och med dalande ansökningssiffror bestämde sig skolan för att göra en förändring.

– Micke fanns ju fortfarande kvar i huset och de senaste två åren har han utbildat vuxenstuderande och elever från introduktionsprogrammet och Anpassad gymnasieskola. Det har varit full fart i utbildningsköket trots att vi inte har haft något nationellt gymnasieprogram igång där, förklarar Monika Karlström som är rektor på GB-skolan.

– I och mat att efterfrågan på personal är stor bland allt från restauranger och andra företag inom besöksnäringen till storkök och caféer såg vi möjligheten att starta igång Restaurang- och livsmedelsprogrammet igen.

– Vi har ett jättebra samarbete med arbetsgivarna i området, exempelvis med Hotell Hallstaberget, tillägger Magnus Nilsson, biträdande rektor, och förklarar att programmet är en bra ingång till många olika yrken och inriktningar.

– Fördelen är att det finns många olika tillval som gör att eleverna kan nischa sig mot olika saker beroende på vad de är intresserade av. Vi har dessutom förberett med möjliga praktikplatser både lokalt och på andra orter.

Mikael Holmsten som är lärare på programmet ser fram emot ännu mer aktivitet i skolans utbildningskök.

– Det befintliga upplägget som vi har haft de senaste åren kommer rulla på som vanligt, det var en förutsättning för att köra igång det ordinarie gymnasieprogrammet igen, understryker han och berättar att skolan kommer nischa sig lite extra mot matlagning utomhus.

– I och med utvecklingen av besöksnäringen i Höga Kusten ser företagarna i branschen att det kommer behövas mycket folk med den kompetensen här framöver så vi ska bland annat bygga upp ett utekök i anslutning till skolan.

Programmet återstartar i samband med höstterminen 2023 och mellan den 19 april och 14 maj pågår en omvalsperiod för högstadieelever inför gymnasiet.

– Det finns åtta platser på Restaurang- och livsmedelsprogrammet under nästa år jag tycker definitivt att man ska ta ett snack med sin Studie- och yrkesvägledare om man är nyfiken på en karriär i köket!

Bildtext: Magnus Nilsson, biträdande rektor på GB-skolan, Mikael Holmsten, programansvarig för Restaurang- och livsmedelsprogrammet och rektor Monika Karlström i utbildningskökets matsal som nyligen har renoverats med hjälp av elever från olika program på skolan.
