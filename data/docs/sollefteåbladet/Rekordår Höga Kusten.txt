Nya rekordnoteringar för Höga Kusten

Besökarna har hittat tillbaka till Höga Kusten efter pandemin, och det med besked. När 2022 års siffror nyligen presenterades registrerarade Höga Kusten ett nytt rekordår med 687 368 gästnätter, en ökning med 13% jämfört med gamla rekordåret 2019. 

– Det är roligt att läsa Tillväxtverkets rapport och se att Höga Kusten går fortsatt starkt. Våra utländska gäster är tillbaka efter pandemin och har under samma period ökat med 17%. Även campinggästerna har hittat tillbaka och den marknaden växer, säger Mia Karlsson, VD Höga Kusten Destinationsutveckling.

– Om vi bryter ut Sollefteå kommun ur statistiken handlar det om hela 26% ökning sedan tidigare rekord år 2019 och svindlande 109% sedan 2010. Det skapar verkligen stolthet!

Förutom att besökarna är betydelsefulla för destinationens fortsatta utveckling är lokalbefolkningen viktig. Boende i Höga Kusten är fortsatt positiva till ökad turism visar en attitydundersökning som Research One gjort på uppdrag av Höga Kusten Destinationsutveckling. Av 600 tillfrågade svarar hela 84% att de är positiva till att turismen i destinationen ökar.

Intäkter till näringslivet och kommunerna, ökad sysselsättning och bättre utbud för oss som bor här är några av de positiva effekter de intervjuade pekade på. 

– Många fritextsvar lyfte också att det är roligt när det kommer besökare och att fler får uppleva hur vackert vi bor. Hela 93 % kan tänka sig att rekommendera vänner och bekanta att besöka destinationen, säger Maria Lundkvist, verksamhetsledare för Höga Kusten Turistservice. 

– 2022 är det nya rekordåret gällande kommersiella gästnätter i Höga Kusten. Men även för det goda värdskapet med stolta medborgare och duktiga entreprenörer. Samverkan där emellan borgar för att det blir än mer attraktivt att besöka, flytta till eller etablera sig i vårt Höga Kusten, avslutar Mia.

Bildtext: 2022 blev ett nytt rekordår när det gäller gästnätter i Höga Kusten och destinationen går starkt framåt. Sverige är ett av få länder i Europa som är tillbaka på samma nivåer som innan pandemin. Siffrorna för riket i stort visar en ökning på 1% men ökningen för Höga Kusten specifikt är hela 17%.
