Gympa med Agnetha
I våras skrev vi om Agnetha Gustafsson som planerade att dra igång klassiska gympa-pass och letade lokal för ändamålet. Nu har bitarna fallit på plats och den 12 september kör hon igång i Nipanskolans gymnastiksal. Precis som hon hade tänkt blir det även pass utanför stan, närmare bestämt på Rikstan i Björkå med start den 15 september.

– Det känns jättekul att äntligen komma igång, säger Agnetha och tipsar om att all information om upplägget finns att hitta i Facebookgruppen Kom i form med Agnetha.

Fem stjärnor
Den här månadens fem stjärnor går definitivt till arrangörerna och alla ideella krafter bakom sommarens evenemang. Det märks att det har funnits ett uppdämt sug efter att komma ut och träffa folk, lyssna på musik, äta gott och göra allt från att kasta färgpulver och cruisa med mopeder till att njuta av lokala artistförmågor och tävla i olika lopp.

En extra eloge vill vi ge till alla inblandade i Nipyran och Urkult, två jättearrangemang som med bravur väcktes till liv igen och lockade både Sollefteåbor och besökare från när och fjärran.

Stort tack för er insats, vi ser redan fram emot nästa år!

Valdagen närmar sig
När den här tidningen kommer ut är det drygt en vecka kvar till valet - hög tid att bestämma sig för den som inte har gjort det med andra ord. När det gäller den lokala politiken vill vi passa på att tipsa om att kasta ett extra öga i vår Valspecial som kom ut i mitten av augusti, där finns mycket av partiernas ställningstaganden samlat på ett och samma stället.

Vill man höra våra lokala politiker diskutera frågor som framtid, näringslivsklimat, inflyttning och kompetensförsörjning kan vi även påminna om Duellen, valdebatten Företagarna Sollefteå anordnar på Hotell Hallstaberget den 31 augusti. Uppsnack och lunch börjar klockan 11.30 och sedan brakar debatten loss. 

Sist men inte minst vill vi uppmana alla våra läsare att utnyttja sin demokratiska rätt att rösta!

Fritidsbanken behöver insättningar

Fritidsbanken är som ett bibliotek för sport- och fritidsutrustning och lanserades nyligen i Sollefteå. Syftet med banken är att få fler att röra på sig och ger exempelvis möjlighet för föräldrar att låna utrustning till barn som vill prova på en idrott utan att behöva köpa alla prylar direkt. 

Konceptet bygger helt på återbrukat material som skänks till Fritidsbanken. Tanken är att det ska gå att låna allt från inlines, hockeyklubbor och skidor till tält och fiskespön för att så många som möjligt ska kunna leva ett aktivt liv och utnyttja möjligheterna som finns i Sollefteå kommun.

Nyligen efterlyste Sollefteå kommun som håller i projektet mer utrustning till Fritidsbanken för att kunna köra igång. All utrustning för idrott, träning och friluftsliv utom kläder är av intresse så det är verkligen läge att göra en höstrensning i förråden där hemma. Material kan lämnas in på återvinningscentralerna runt om i kommunen, på Djupövägen 6 och Nipan 59.



