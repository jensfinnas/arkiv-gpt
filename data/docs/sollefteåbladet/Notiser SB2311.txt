Stipendieutdelning och storslagen hyllning

I samband med Nipyran genomfördes både en uppskattad stipendieutdelning och en hejdundrande hyllning till våra största idrottsstjärnor just nu. Under evenemanget som fyllde Sollefteå stadspark med publik delades det ut stipendier till flera blivande stjärnor. 

Emilia Pettersson mottog Frida Karlssons stipendie för unga ledare och Liv Persson och Teo Dolk tilldelades Lars-Gunnar Hägglunds mycket generösa stipendier som instiftades i slutet av förra året. Stipendierna kommer att delas ut årligen till unga och lovande idrottare i Sollefteå kommun. De båda skidåkarna(?) fick hela 50 000 kronor var att använda för att utvecklas vidare inom idrotten.

Efter utdelningarna var det dags för skidskytten Sebastian Samuelsson, skidåkarna Ebba Andersson och Frida Karlsson samt friidrottaren Alexander Lilliesköld att hyllas för sina prestationer under det senaste året.

Stort och välförtjänt grattis önskar vi på Sollefteåbladet!

Välfyllda höstprogram på scen och duk

Den som är sugen på kultur på scen och filmduk har en spännande höst att se fram emot. Hullsta Gård har ett välfyllt program med allt från debatter, konserter och teater till film och livesänd opera. Exempelvis kör Filmstudion igång den 19 september med filmen Madeleine och taxichauffören och därefter rullar programmet med ytterligare sex filmer under hösten. 

Även Sollefteå Riksteaterförening och Sollefteå Musiksällskap står för intressanta arrangemang och framåt jul är det både dags för uppträdanden av Kulturskolan och stämningsfulla julkonserter.

En filmhöst att se fram emot blir det även på Saga Bio som har en diger lista med premiärer att se fram emot under resten av året. Under september visas 12 filmer, bland annat The Equalizer, Expendables, Klara Ko och ett femårsfirande för succéfilmen A star is born som firar fem år.

Fem stjärnor

Det här numrets fem stjärnor vill vi på Sollefteåbladet ge till alla arrangörer och domare bakom Risökubben. Årets tävling blev verkligen en folkfest med rekordmånga 160 anmälda lag, roliga möten runt om i lagtälten, full koncentration ute på banorna och härlig stämning under hela dagen. Bra jobbat Sollefteå GIF Fotboll!

Invigning vid Linsänket

Lördags den 9 september är dags för invigning av den nya pumptrackbanan som har växt fram mellan parkeringen och lekplatsen på Linsänket under sommaren. Det är Sollefteå kommun som tillsammans med Friluftsfrämjandet och meddela från Allmänna arvsfonden som står bakom investeringen som kommer glädja många barn och ungdomar här framöver.

En pumptrack är en slags asfalterad och kuperad bana för cyklar, skateboards och kickbikes. Själva invigningen drar igång klockan 13.00 och därefter är det fritt fram att åka, antingen på eget fordon eller lånecyklar som kommer finnas på plats under evenemanget. Glöm inte hjälmen!
