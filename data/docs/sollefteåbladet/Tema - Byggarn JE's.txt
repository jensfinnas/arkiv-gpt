Byggarn satsar på koniskt stugprojekt

John-Erik Jonsson som driver företaget Byggarn JE’s utför inte bara byggjobb. Vid sidan av uppdragen ute hos sina kunder satsar han även på att helt nytt koncept med koniska stugor.

Efter ett antal år som anställd i branschen bestämde sig John-Erik att starta eget. För ungefär ett år sedan körde han igång Byggarn JE’s och har utfört byggprojekt ute hos kunder i egen regi sedan dess. Han jobbar med det mesta i branschen, från renoveringar till om- och nybyggnationer, och utför även lösullsisolering.

Utöver sina ordinarie uppdrag jobbar han sedan att par månader tillbaka med ett helt eget projekt, nämligen att bygga en typ av koniska stugor med bred bas, hög takhöjd och stora, härliga fönster.

– Jag såg en variant på en sån stuga när jag var ute och åkte och tyckte den såg intressant ut. Efter lite funderande började jag konstruera en egen version med målet att kunna producera och sälja dem på beställning, förklarar han.

Stugorna består av ett enda rum på 12 kvm vilket innebär att de är relativt lättplacerade. John-Erik bygger dem i sina lokaler enligt ett modulsystem vilket innebär att de går att montera ner och transportera samtidigt som det går smidigt att bygga upp dem på plats hos kunden.

– Tanken är att ha en grundmodell som kunderna kan lägga till olika anpassningar på, exempelvis om det ska vara förberett för eldragning, vilken nivå av isolering som behövs och hur många av väggarna som ska ha fönster.

– Det är egentligen fantasin som sätter gränser, det går att montera in en kamin, bygga bänkar runtom på utsidan eller lägga till ett loft beroende på hur man har tänkt använda stugan.

En första prototyp finns klar och har redan skapat intresse bland potentiella kunder.

– Vi gjorde en enkel intressekoll på Facebook innan den första stugan ens var klar och det har säkert hört av sig över 30 intressenter redan!

Bildtext: Beror på bilden
