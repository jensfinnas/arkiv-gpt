Linnea Henrikssons lilla turné kommer till Sollefteå

Detta är ingen vanlig turné som Linnea Henriksson ger sig ut på. Bland ställena hon och hennes band uppträder på finns bland annat en pizzeria, två skolor och flera gårdar. Totalt är det är 20 stopp och ett av dem är på Hullsta Gård den 17 maj.

Den lilla turnén med folkkära sångerskan Linnea Henriksson är en Sverigeturné värdig sitt namn. Det började med en idé från Linnea själv där hon ville skapa fler stopp på den svenska turnékartan genom att bokstavligen välja nya vägar och locka nya människor, arrangörer som publik, till scenen. En turné som vågade tänka utanför boxen och utmana idén om en modern Sverigeturné. 

Under fem veckor kunde vem som helst gå in och skicka en förfrågan om att boka Linnea via hennes hemsida. Totalt har 115 förfrågningar kommit in, spritt över hela landet. Allt från från hästgårdar, nattklubbar, kyrkor och pizzerior till bygdegårdar, hotell, festivaler och folkparker har anmält sitt intresse för att få ett besök av Linnea under våren och försommaren.

Av 115 förfrågningar har 20 helt olika slags scener valts ut varav Hullsta Gård är en av dem. Nu är det dags för Linnea Henriksson att visa att det är fullt möjligt att skapa det största av det lilla och ge publiken en riktigt mäktig livekonsert! 

– Äntligen skall jag få åka ut på min drömturné! Att tillsammans med dem som lyssnar på min musik ha fått skapa en turné som sträcker sig utöver de vanliga stoppen gör mig så himla lycklig, säger Linnea som alltså kommer stå på scenen på Hullsta Gård den 17 maj.

– Jag längtar efter alla nya möten, alla nya platser. Livescenen är där jag trivs bäst. Jag känner mig väldigt stolt, och extremt taggad, att få ge mig ut på denna ljuvliga Sverigeturné med mitt band!

Bildtext: Den 17 maj gästar folkkära Linnea Henriksson Hullsta Gård i samband med sin turné som går under namnet Den lilla turnén. Den genomförs i samarbete mellan bokningsbolaget United Stage och produktionsbolaget Yaay Productions, med stöd från Kulturrådet

Foto: Eva Edsjö
