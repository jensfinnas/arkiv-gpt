Räddat Långsele-hus blev nyrenoverat huvudkontor
 
Huset på Rosengatan 15 i Långsele var i allt annat än toppskick när Lars-Erik Öberg bestämde sig för att köpa det för ett år sedan. Sedan dess har fastigheten genomgått en rejäl upprustning och är numera huvudkontor för Sollefteå Produktion AB.
 
Rosengatan 15 har varit något av en central punkt i Långsele genom tiderna. Långt tillbaka höll butiken Linders till i fastigheten, därefter var det Gabbes Kiosk som huserade i lokalerna. Sedan ca 20 år tillbaka har huset stått tomt och varit utsatt för tidens tand fram till den här tiden förra året.
 
– Då måste det nog ha varit Långseles mest förfallna hus men det ligger bra till och det fanns ett dubbelgarage som var intakt. Dessutom fick jag det för ett bra pris, berättar Lars-Erik som under det senaste året har totalrenoverat fastigheten både utvändigt och invändigt.
 
– Jag har nog kostat på det över en miljon! Vi har fått upp ny fasad, nya fönster och bra belysning. Nedervåningen blev precis klar och är numera vårt huvudkontor plus att vi kommer hyra ut lokaler åt andra företag också.
 
Övervåningen hade en rejäl vattenskada som ska åtgärdas innan renoveringen fortsätter med målet att skapa ännu mer yta för uthyrning.
 
– Det händer mycket i Långsele nu och vi ser många fördelar med att finnas på plats lokalt, säger Lars-Erik och tillägger att upprustningen inte bara innebär nya fräscha lokaler för företaget och dess hyresgäster.
 
– Intrycket av Långsele, och speciellt Rosengatan, blir ju mycket bättre nu och det tror jag vi alla har nytta av i längden.
