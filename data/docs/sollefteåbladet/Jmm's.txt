Helhetslösningar inom utbildningar

Mitt under coronapandemin bestämde sig Jesper Molitor för att testa vingarna som egenföretagare. Nu driver han Jmm’s Servicetjänst och hjälper bland annat kunder med utbildning och utrustning för en säker arbetsmiljö.

Efter tio år i uthyrningsbraschen kände Jesper att det var dags att testa något nytt. Utan att ha någon mer avancerad plan än att börja hyra ut sig själv till företag inom entreprenad och bygg drog han igång Jmm’s Servicetjänst för drygt tre år sedan.

– Då var huvudspåret att jobba som ”markgubbe” åt andra företag och det gör jag fortfarande under en stor del av mina dagar. Samtidigt började jag få frågor från gamla kontakter som ville ha hjälp med personlig skyddsutrustning som hjälmar, selar och fallskydd. Det ledde till att jag startade upp en liten webbshop, berättar han.

– När jag började leverera produkter fick jag frågor om kurser för exempelvis liftar, fallskydd, truckkort och andra utbildningar som krävs inom många yrken. I vintras passade jag på att certifiera mig som instruktör(?) och sedan dess är utbildning också en del av verksamheten.

Att de flesta utbildningarna går att genomföra online ser Jesper som en stor fördel för kunderna som slipper resa långt och avsätta mycket tid för något som egentligen går att lösa relativt snabbt.

– I och med att det krävs så många olika utbildningar och att de dessutom behöver repeteras med jämna mellanrum så har jag även börjat erbjuda helhetslösningar där jag tar hand om allt kring säkerheten åt företag, säger han och förklarar att det kan handla om allt från att hålla koll på när det är dags att förnya licenser till att tillhandahålla ett lager med hjälmar, handskar och skyddsskor på plats ute hos kunderna.

– Att ha koll på de bitarna är avgörande, både för de anställdas säkerhet och för att projekt inte ska dra ut på tiden på grund av att utrustning inte är besiktad eller att någon saknar utbildningar för exempelvis lift eller fallskydd. 

Trots att utbildningsbenet i företaget har växt snabbt och kunderna finns över hela landet blir det dock fortfarande många timmar ute på olika byggen också.

– Jag gillar inte att sitta stilla så jag trivs jättebra med att kombinera olika inriktningar, särskilt nu när det är bra flyt i kommunen och gott om möjligheter att ta tillvara på här framöver!

Bildtext: Jesper Molitor driver sedan att par år tillbaka Jmm’s Servicetjänst där han kombinerar uppdrag som ”markgubbe” med att erbjuda utbildningar och säkerhetsutrustning till företag runt om i hela Sverige.



