Två veckor av litteratur

Mellan den 21 oktober och 5 november är det premiär för Mittlitt, en två veckor lång litteraturfestival fylld med olika aktiviteter runt om i Sollefteå kommun.

Initiativet till festivalen kommer från Region Västernorrland som arrangerar Mittlitt tillsammans med Sollefteå kommun och ett flertal lokala aktörer. Tanken är att festivalen kommer att rotera runt mellan länets kommuner från år till år och Sollefteå har alltså äran att vara först ut.

– Syftet med festivalen är att skapa ett nätverk kring arrangörer, aktörer och andra intressenter som på olika sätt har koppling till det breda området litteratur, förklarar Sara-Kajsa Lundgren som är regionens projektledare för Mittlitt.

– Vi har satt ihop ett digert program av allt från författarsamtal till workshops och barnaktiviteter. Samtidigt är tanken att Mittlitt ska vara ett slags paraply som fler aktörer kan arrangera saker under i samband med festivalveckorna.

Mittlitt inleds med en stor galakväll med författarsamtal, middag, musik och mingel på Hotell Hallstaberget. Därefter pågår programmet under två veckor med hållpunkter både på vardagar och helger. Mycket är öppet för allmänheten men parallellt med det genomförs även olika aktiviteter med koppling till litteraturen i skolorna runt om i kommunen.

– Det känns jättekul att vara med och arrangera Mittlitt samtidigt som det förstås är en utmaning att vara först. Vårt fokus ligger på att skapa ett program med bredd och att sprida ut aktiviteterna över hela kommunen, konstaterar Elin Källman som är kultursamordnare på Sollefteå kommun.

Hela programmet finns att se via festivalens hemsida och kanaler på sociala medier. Bland hållpunkterna hittar vi bland annat Författarflotte i Junsele, aktiviteter i samband med Eldveckan, afternoon tea och en avslutande familjefestival på Hullsta Gård den 5 november med bokcirkus, barnteater, illustrationsworkshop och 50-årsfirande för Alfons Åberg.

– Temat för årets festival är Inland och en del av programmet är Sollefteå skriver. Det innebär att vi samlar vi in berättelser, dikter, noveller om hur det är att leva i inlandet och i Sollefteå kommun. Alla som tycker om att skriva är välkomna att skicka in sina bidrag, säger Elin Jonsson, bibliotekspedagog. 

– Det känns otroligt inspirerande att vi får möjlighet att genomföra Mittlitt här i Sollefteå och bjuda in till en festival som verkligen visar allt som ryms inom litteraturen, avslutar kulturpedagog Cecilia Jakobsson.


Bildtext: Elin Jonsson, Sara-Kajsa Lundgren, Cecilia Jakobsson och Elin Källman, delar av planeringsgruppen bakom Mittlitt, en två veckor lång litteraturfestival som har premiär i Sollefteå och pågår mellan 21 oktober och 5 november.
