Hon får Junseles röster att växa

Jennyanne ”Nenne” Gradin är kantor i Sollefteå pastorat och ansvarar bland annat för kör- och musikverksamhet i Junsele församling. I och med covid-19 har körverksamheten fått ställa om och istället har hon jobbat med att utveckla körsångarnas röstteknik och solosång.

Text: Anette Bodén Foto: Fredrik Modin

Nenne har jobbat som kantor i Junsele sedan 1996 då hon flyttade hit från Gnosjö, Småland. Under åren har hon jobbat med många musikaliska konstellationer och i dagsläget ansvarar hon för fem körer i tjänsten: fyra i Junsele och en i Näsåker. 
	– Jag gillar att sjunga med andra människor och framförallt att få andra att hitta modet att sjunga och ge dem luft under vingarna. Jag är själv inte direkt en performer men jag älskar att se mina sångare växa in i den rollen.
	Förutom personalkören som spelar in digitala gudstjänster leder hon i Junsele kyrkokören Oktaven som funnits i många år, Junsele Gospel, barnkören Sångfåglarna och herrkören Gossarna. I Näsåker har hon barnkören Tonfiskarna. Utanför tjänsten sjunger hon dessutom med Psalta böner och WannaBeans. Men när pandemins restriktioner utlystes fick all körverksamhet sättas på paus.
	– Jag tänkte därför att vi behövde göra något annat tillsvidare och sedan ett år tillbaka nu har vi träffats i små grupper för att träna röstteknik. En vanlig körövning handlar mycket om samstämmighet men man hinner inte med så mycket personlig röstträning. Därför var det många som nappade på detta och det har varit jätteroligt att se sångarna utvecklats så mycket! Vi träffas två eller tre stycken per tillfälle och kan då jobba luftigt utspridda i kyrkan. 
	Att sätta fokus på den enskilda rösten gynnar både sångarna och kören, när den väl får starta igen, och Nenne är nöjd med den utveckling som skett.
	– Vi har redan haft en konsert där flera av mina körsångare debuterade som solister med bravur, säger Nenne stolt.
	Trots fördelarna med röstteknik är det många som saknar den vanliga körverksamheten.
	– Det är roligt att sjunga generellt, men specifikt i kör. Det är en speciell känsla att vara en del av den gemenskapen, säger Nenne och vill samtidigt uppmuntra fler att testa körsång.
	– Man behöver inte vara någon stjärna på sång bara man vågar och tycker att det är roligt!





Bildtext: Nenne Gradin ser fram emot att körverksamheten ska få starta igen. Men under tiden passar hon på att slipa på sångarnas röster.
