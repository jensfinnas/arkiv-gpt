Hamreprojektet går framåt
I våras kom beskedet om att Uniper och sydafrikanska Sasol planerar att bygga en fabrik för hållbart flygbränsle i Hamre, Långsele. Även om det varit glest med uppdateringar om projektet sedan presskonferensen i april pågår arbetet med att komma vidare i processen för fullt.

– Just nu jobbar vi bland annat med att öka kommunens markinnehav, exempelvis genom att köpa fler fastigheter i området. Det kommer även att göras flera undersökningar under sensommaren som ska ligga till grund för uppdaterade detaljplaner, berättar Hans Pahlin som är Sollefteå kommuns projektledare för etableringen.

– Samtidigt för vi täta dialoger med både Uniper och Sasol kring utformningen av anläggningen och så vidare med hänsyn till detaljplanen. Det är mycket som ska falla på plats men arbetet går bra och hittills ser allt positivt ut.

Under hösten kommer informationsflödet runt projektet öka med allmänna möten, sociala kanaler och annat.

Sveriges snabbaste fordonsladdare finns i Sollefteå
I mitten av juni invigde Eviny världens snabbaste och kraftfullaste fordonsladdare. Laddaren som är en Terra 360 från ABB blir den första som installeras i Sverige och finns nu placerad vid ICA Kvantum i Sollefteå. Med en maxeffekt på 360 kW kan den på bara tre minuter leverera 10 mils räckvidd.

Under sommaren har det även placerats ut fyra snabbladdare på 200kw i Ramsele och en tillfällig laddare som snabbladdar två bilar samtidigt upp till 40kw eller låter upp till åtta bilar destinationsladda med 11kw AC. Till hösten kommer permanenta laddare att installeras även i Junsele. Helt klart passande tillskott för vår kraftfulla kommun!

Lokala partier möts i debatt inför valet
Den X anordnar Företagarna Sollefteå valdebatt under namnet Duellen med inriktning på det lokala näringslivets förutsättningar och framtid. Representanter från alla lokala partier som vill in i kommunfullmäktige har bjudits in för att bli grillande i frågor som rör företagsklimat, kompetensförsörjning, inflyttning och annat som påverkar möjligheterna att driva och utveckla företag i vårt område.

Platsen för debatten är X och den hålls i samband med lunch för att underlätta för företagare att klämma in den i kalendern. Även om näringslivsfrågor är i fokus är självklart alla som är intresserade av debatten välkomna att delta. Uppsnack och lunch börjar klockan X och själva debatten inleds Y.

Våffeltorpet är igång
I början av juli hade Våffeltorpet i Jan Gullik efterlängtad premiär. Torpet som stått tomt under många år är numera renoverat och redo att servera våfflor och annat gott. Utöver de klassiska toppingarna har Våffeltorpet ett antal våfflor på menyn som är komponerade av våra lokala skidstjärnor, bland annat Frida Karlssons variant med norsk brunost och blåbärssylt. Klart värt ett besök med andra ord, särskilt med tanke på att Våffeltorpet skänker 5 kronor till Sollefteå Skidors barn- och ungdomsverksamhet för varje såld skidåkarvåffla. 
 Under vecka 27 och 28 har Våffeltorpet öppet lördagar och söndagar mellan klockan 11.00 och 14.00, därefter är det samma tider men måndag till söndag som gäller vecka 29 till 31.

Graninge är Årets by
I början av juni delade Hela Sverige ska leva, Länsbygderådet i Västernorrland, för fjärde året ut utmärkelsen Årets by i Västernorrland. I år tilldelas utmärkelsen Graninge i Sollefteå kommun. Graninge framtidsgrupp tar emot utmärkelsen vid en festlig ceremoni på Graningebyn lördag den 27 augusti.


