Badsugna ankor laddar för race

Den 28 juli gör 1300 badankor upp om segern i det årliga ankracet, en självklar del av Nipyran sedan 27 år tillbaka. 

Ankracet anordnas av Lions Club Sollefteå Nipsippan som startade traditionen 1996, då med inhyrda ankor och ett betydligt lägre antal tävlande än nu.

– Vår dåvarande president hade hört om andra klubbar som anordnade uppskattade ankrace. Därför bestämde vi oss för att arrangera ett eget race, berättar Sigbritt Fahlén som är president för klubben.

– Precis som nu sålde vi lotter med ankornas nummer och allt överskott från arrangemanget skänks till Lions Cancerforskningsfond Norr och övrig hjälpverksamhet.

Sedan dess har ankracet vuxit och blivit ett givet inslag under Nipyran. De senaste åren har Nipsipporna släppt ut 1200 ankor i kanalen men i år blir det ännu fler. Totalt handlar det dessutom om 32 vinster som delas ut, från ett större kontantpris på 10 000 kr och mycket annat kul.

– Förra året hade vi bara ett tiotal lotter kvar på fredagen och de tog slut alldeles för snabbt. Därför utökar vi i år till 1300 tävlande ankor. Lotter kan köpas hos Butik Vilja, direkt från någon av oss Nipsippor och på plats innan starten.

Klubben började jobba med årets race redan i januari och det görs bland annat en årlig kontroll av ankornas sjöduglighet och märkning. I mitten av juni samlades 17 Nipsippor på Risöbadet för att gå igenom alla ankor tillsammans.

– Vi kollar så att de flyter, att alla nummer finns med och att de är tydligt uppmärkta. Det är rätt tidskrävande man samtidigt ett trevligt tillfälle att träffas och umgås. Dessutom är det viktigt att allt går rätt till, det ska vara slumpen som avgör vem som vinner!

Bildtext: Lions Club Sollefteå Nipsipportna går igenom sina 1300 ankor inför årets Ankrace som genomförs den 28 juli. Lotter finns att köpa hos Butik Vilja, direkt av klubbens medlemmar och på plats innan racet.


