Premiär för fritidsbanken
Snart slår Fritidsbanken i Sollefteå upp portarna, konceptet som liknar ett bibliotek men för sport- och friluftsutrustning. Genom att samla in återbruka utrustning har banken byggt upp ett förråd av allt från skridskor, skidor och fotbollsskor till tält, flytvästar och fiskegrejer. Dessa prylar kommer nu att kunna lånas helt kostnadsfritt av vem som helst som vill prova på någon fritidsaktivitet utan att behöva investera i egen utrustning bara för att testa.

Fritidsbanken håller till på Djupövägen 6 och kommer att invigas den 1 december. Därefter håller banken öppet tisdagar, torsdagar och fredagar mellan klockan 10.00 - 17.00. 

Ta en svängom i Junsele
Snart är det dags för en efterlängtad danskväll i Junsele. Den 26 november gästar legendariska Streaplers Forum för en helkväll i dansens tecken. Med sig har de även DJ Tilly som spelar dansvänliga låtar mellan orkesterns set. För den som vill fylla på med energi innan dansandet drar igång går det även att boka in sig på en Före dans-buffé redan från klockan 18.00, därefter öppnar baren klockan 20.00 och dansandet kommer fortsätta in på småtimmarna.

Arrangör är Junsele Folkets Hus i samarbete med Biwa och Folkan Matfors plus att arrangemanget har stöd från Kulturrådet via ett projekt som syftar till att väcka liv i dansställen i norr.

Kolonien kommer till Markusgården
Den 3 december blir det folkmusik i Näsåker då rutinerade Kolonien kliver upp på Markusgårdens scen. Gruppen har varit en del av den svenska folkmusikscenen i över tio år och spelar musik med influenser från när och fjärran. Med en blandning av genrer som spänner från visor till folk och world och inspiration från både Västafrika och nordisk folkmusik har de skapat ett helt eget sound med stämsång och dansanta melodier.

Kolonien gästade Urkult i somras och nu är de alltså tillbaka för en spelning som arrangeras av Urkult Kulturflödet och kör igång klockan 19.00 på Markusgården.

UF-mässa på gågatan
Den 7 december är det dags för den årliga UF-mässan där gymnasieelever som driver egna företag inom ramen för Ung Företagsamhet visar upp sig och möter sina potentiella kunder. 

Precis som förra året är det längs gågatan som mässan kommer hålla till. Nytt för i år är att elever från både Sollefteå och Kramfors gymnasieskolor kommer att ställa ut i samband med mässan. Dubbelt upp med möjligheter att både bli inspirerad av de unga företagarnas idéer och fynda bra produkter och tjänster med andra ord.

UF-mässan pågår mellan klockan 11.00 och 14.00.
