Större ytor blev ett lyft för Cramo

Oavsett om ett byggprojekt är litet eller stort kommer det med stor sannolikhet att kräva utrustning. Hos Cramo på Nipanområdet kan både företag och privatpersoner hyra eller köpa prylarna som behövs för att lyckas ro projekten i land.

Cramo är en stor kedja med 90 depåer runt om i Sverige och över 1000 anställda. I Sollefteå har företaget funnits sedan 2011 men sedan årsskiftet hittar man dem på en ny adress.

– Tidigare höll vi till mitt emot Nipanskolans lågstadium men vi var trångbodda där länge. När möjligheten att flytta till Nipan 173 - alltså granne med PostNord och ETEK - dök upp var det inte mycket att fundera på, berättar Pär Lövgren.

– Nu har vi mycket bättre utrymme för leveranser och vi syns bättre från vägen. Dessutom har vi bättre plats för våra maskiner här.

De nya lokalerna öppnade också upp för möjligheten att utöka butiksdelen som är öppen för både företag och privatpersoner.

– Vi hade butik tidigare också men nu har vi mer plats och fler produkter i lager, säger Joel Lundin och tipsar om att Cramo har tillgång till en enorm produktkatalog via sin hemsida.

– Många tänker nog på byggmaskiner, liftar och bodar när de tänker på Cramo men spannet sträcker sig mycket längre än så. Vi har allt från lampor, hammare och spik till hela bodetableringar.

Det som inte finns på hyllan kan beställas hem med snabba leveranser. Via hemsidan går det dessutom att boka maskiner för hyra online.

– Det förenklar processen och ger bra överblick, särskilt för företag som hyr många olika saker av oss samtidigt. Men vi finns förstås också på plats i butiken och hjälper gärna till att ta fram bra lösningar till byggprojekten för den som föredrar det!

Bildtext: Pär Lövgren och Joel Lundin på Cramo är redo att hjälpa företag och privatpersoner med utrustning till byggprojekt i alla storlekar.
