Röda korset bjuder in gränslösa clowner

Röda Korset Sollefteå har gjort gott i över 100 år. Föreningen har många projekt igång samtidigt, bland annat pågår förberedelserna för en föreställning med Clowner utan Gränser som ingår i det större projektet Folkhälsoresan.

Många känner nog mest till Röda Korset Sollefteå genom Kupan, second hand-butiken i hörnet på gågatan mitt emot Apotekshuset. Det är förvisso den största delen av föreningens verksamhet men långt ifrån den enda.

– Kupan är både en mötesplats, en arbetsplats och ett ställe att få tag på allt från kläder och skor till husgeråd och prydnadssaker till bra priser, konstaterar Anna-Lena Granevald.

– Utöver butiken jobbar vi bland annat med att hjälpa människor på olika sätt. När den stora flyktingvågen kom 2017 var många av våra medlemmar engagerade i mottagandet. Vi ordnade tillfällen att träna svenska, spelade spel med barnen, hjälpte till med papper som behövde fyllas i och så vidare, berättar Ulla Falkerby.

För en tid sedan fick Röda Korset erbjudande om att vara med i Folkhälsoresan, ett samarbetsprojekt mellan Svenska Röda Korset och Clowner utan Gränser som finansieras av Postkodlotteriet. Syftet med projektet är att förbättra den fysiska och psykiska hälsan och minska ofrivillig ensamhet hos barn, unga och äldre.

– Vi är en av 15 orter som är med och vi är väldigt tacksamma för att vi har fått den möjligheten, säger Mariann Rullander och tillägger att föreställningen med Clowner utan Gränser kommer att gå av stapeln på Hullsta Gård den 18 augusti.

Tack vare bra samarbete med Rädda Barnen, skolan, kyrkan, kommunen och ICA Kvantum Sollefteå är tanken att kunna erbjuda biljetter och trasnport till ungdomar runt om i Sollefteå kommun

– Alla detaljer är inte spikade än men målet är att fylla salongen och ge så många som möjligt en rolig upplevelse, säger Barbro Imfall och förklarar att projektet pågår till och med 2026.

– Därför hoppas vi även på att kunna följa upp med fler föreställningar under kommande år.

Utöver Folkhälsoresan finns det många andra intressanta projekt att jobba med hos Röda Korset Sollefteå och föreningen välkomnar gärna nya medlemmar.

– För oss medlemmar är det både ett trevligt sammanhang att träffas i och samtidigt otroligt givande att kunna bidra med samhällsengagemang, avslutar Kerstin Svensson.


Bildtext: Större delen av styrelsen för Röda Korset Sollefteå berättar om föreningens verksamhet och kommande evenemang i augusti. Från vänster: Mariann Rullander, Anna-Lena Granevald, Kerstin Svensson, Ulla Falkerby och Barbro Imfall.


