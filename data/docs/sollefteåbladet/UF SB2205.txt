Månadens UF - Crusta UF

Crusta UF förvandlar dagsgammalt butiksbakat bröd till krispiga krutonger, en affärsidé som bidrar till att minska matsvinnet och har genererat flera utmärkelser till de tre unga företagarna.

UF-företaget består av Emmie Rubensson, Tova Karlsson och Youssef Haj Youssef som alla tre går andra året på GB-skolans ekonomiprogram med inriktning mot juridik. När det var dags att starta UF-företag var hållbarhet och problemlösning deras utgångspunkt.

– Att stora mängder mat kastas bort är ett problem, exempelvis blir runt 10% av butiksbakat bröd svinn varje dag. Vi kom på en lösning och inledde ett samarbete med ICA Kvantum för att ta tillvara på bröd som inte säljs när det är färskt, säger Emmie.

Deras lösning är att skära upp det dagsgamla brödet i lämpliga kuber, marinera dem i en blandning av olja och kryddor och därefter baka dem till krispiga krutonger till exempelvis soppor och sallader.

– Först provade vi oss fram till ett bra recept hemma, sedan fick vi gå en utbildning i säker mathantering via ICA Kvantum. Nu får vi producera och paketera krutongerna i deras kök, förklarar Tova och tillägger att företaget har en smak i sortimentet nu men målet är att utveckla fler varianter.

– Vi har massor av planer och är väldigt motiverade eftersom vi lär oss så mycket genom att driva företag. Det är mycket jobb men resultatet brukar bli bra när man brinner för det man gör!

Och resultat har det blivit. Crusta UF har hunnit vinna den lokala pitchtävlingen Draknästet, blivit utsedda till Dagens utställare på den lokala UF-mässan i december och blivit nominerade till Årets UF-företag inför Stjärnkväll. Dessutom tävlar de i den regionala UF-mässan i kategorierna Årets hantverkare och Årets ekologiskt hållbara UF-företag med siktet inställt på att gå vidare till SM i Göteborg.

– Att vinna utmärkelser är förstås jättekul och ett kvitto på att vi har en bra affärsidé!


Bildtext: Tova Karlsson (t.v.), Emmie Rubensson (t.h.) och Youssef Haj Youssef (ej i bild) driver Crusta UF som säljer krutonger tillverkat av dagsgammalt bröd. Köpa kan man göra via företagets kanaler på Facebook och Instagram eller i samband med marknader, UF-mässor och försäljningstillfällen utanför butiker.
