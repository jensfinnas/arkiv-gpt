Ny butik för inredningsintresserade

Sista helgen i oktober slår Långsele Vintage upp portarna i Långsele, en lördagsöppen butik för alla som gillar möbler och inredning som faller under kategorierna vintage, antikt och retro.

Bakom satsningen hittar vi Johan Pettersson som sedan några år tillbaka driver loppis och snickeri i Österforse under namnet Ådalens Träverk. Den nya butiken hittar vi i centrala Långsele, närmare bestämt i det som tidigare var Pingstskyrkans hus på Södra Järnvägsgatan 24.

– Planen när jag tog över i Österforse var egentligen att fokusera på snickeridelen men jag fick loppisen på köpet. Det visade sig vara så kul att jag har kört på och haft det som huvudinriktning, konstaterar han medan vi går runt i den nya lokalen som håller på att fyllas upp inför öppningen.

– Jag fick erbjudande om att köpa fastigheten här i Långsele och slog till. Tanken på att jobba med ett lite mer utvalt sortiment än i loppisen har funnits ett tag och nu när jag har lokalen kändes det som ett bra läge att testa.

Långsele Vintage öppnar den 29 oktober och kommer sedan fortsätta hålla öppet på lördagar. Besökare kan se fram emot att kunna hitta ett noga utvalt sortiment av möbler och inredning, framför allt begagnade saker men även en del nyproducerade julsaker i retrostil.

– Det blir allt från rejäla skåp och 70-talssoffor till lampor och porslin. En blandning av antikt, retro och vintage alltså, däremot inga loppisprylar. Den delen fortsätter jag med i Österforse men där håller jag stängt över vintern, säger Johan och tillägger att han även har planer på att börja renovera möbler.

– Jag gör en del sånt redan nu och på sikt hoppas jag kunna utveckla den delen men nu ser jag framför allt fram emot att öppna butiken!

Bildtext: Lördag den 29 oktober slår Långsele Vintage upp portarna i det som tidigare var Pingstkyrkans lokal på Södra Järnvägsgatan 24 i Långsele.


