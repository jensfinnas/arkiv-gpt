AJ’s blir en del av Berners
 
I slutet av maj stod det klart att AJ’s Rep & Entreprenad numera är en del av Berners Person- och Transportbilar. Nya muskler i ryggen med andra ord men verkstaden kommer finnas kvar på samma plats och bemannas av samma laguppställning som tidigare.
 
I år är det sex år sedan Alexander Jakobsson drog igång AJ’s Rep & Entreprenad som håller till ovanför Hågestaområdet på södra sidan om Riksväg 90. Där har de sedan starten varit granne med Berners Tunga som inriktar sig mot tunga fordon av märket Scania. Från och med den sista maj är det dock dubbel Berners-närvaro i byggnaden i och med att AJ’s klev in i Berners Person- och Transportbilar i slutet av maj.
 
– Vi ser att marknaden växer i Sollefteå kommun med omnejd och att det finns ett stort kundunderlag i området som vi vill komma närmare, förklarar Caroline Jonsson som är platschef för Berners i Härnösand och numera även för verkstaden i Sollefteå.
 
– Därför såg vi möjligheten att möta efterfrågan genom att förvärva AJ’s, ett företag som har ett mycket bra renommé och som vi redan hade bra koll på tack vare att vi finns i samma lokaler.
 
Målet med satsningen är att underlätta för Berners befintliga kunder som hittills har behövt åka till Härnösand eller Sundsvall för ärenden som gäller person- och transportbilar och samtidigt bidra till ett enklare bilägande för både privatpersoner och företag i området. 
 
Berners i Härnösand är auktoriserade för Skoda, Seat, Volkswagen och Volkswagen Transportbilar . Till hösten kommer verkstaden i Sollefteå därför att börja erbjuda originalservice för dessa märken,
 
– Vi är redan igång med anpassningarna som krävs för vår nya bilflotta, säger Alexander och understryker att alla bilar fortfarande är välkomna oavsett märke.
 
– Precis som tidigare är vi en allmärkesverkstad men genom det här steget blir vi extra inriktade på Berners märken, exempelvis kommer vi kunna utföra lättare garantiärenden för Skoda, Seat, Volkswagen och Volkswagen Transportbilar. Dessutom kommer det säkert att bli olika samarbeten och evenemang med försäljningssidan på Berners här framöver.
 
Härnäst väntar ännu mer utbildningar och anpassningar av lokalerna. Det innebär att verkstaden är stängd mellan vecka 28 och 31.
 
– Från och med den 21 augusti kan vi utföra originalservice på Berners Bilverkstad i Sollefteå och ser fram emot att hälsa både gamla och nya kunder välkomna, avslutar Caroline.
 
 
Bildtext: AJ’s Rep & Entreprenad är numera en del av Berners Person- och Transportbilar. Både Alexander Jakobsson, grundaren till AJ’s, och Caroline Jonsson, platschef för Berners i Härnösand och numera Sollefteå, ser fram emot att fortsätta utveckla verkstaden.
