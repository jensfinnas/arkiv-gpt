Rekryteringsträff på Hullsta Gård

Den 27 mars är ett datum att lägga på minnet för alla som är intresserade av att jobba inom besöksnäring och handel. Då arrangeras nämligen en jobb- och rektyreringsträff inriktad mot de branscherna på Hullsta Gård.

Det är Höga Kusten Destinationsutveckling och Region Västernorrland som arrangerar träffen som går av stapeln för andra gången. Premiär var förra året och gick hem hos både utställare och besökare.

– Det handlar om ett tillfälle för arbetsgivare och arbetssökande att träffas på ett enkelt sätt. Många företag och organisationer inom de här branscherna har ett löpande behov av att rekrytera ny personal, särskilt nu inför sommaren, förklarar Cecilia Lideskog på Höga Kusten Destinationsutveckling.

– Det kommer att finnas ett flertal arbetsgivare på plats som berättar om sin verksamhet och är redo att ta emot intresseanmälningar och CV:n från besökarna. Inbjudan har gått ut till gymnasiet, vuxenutbildningen och Arbetsförmedlingen men alla som är intresserade av jobb inom besöksnäring och handel är välkomna.

Träffen genomförs på Hullsta Gård den 27 mars och pågår mellan klockan 13.00 och 15.00. Bland företagen som kommer ställa ut finns exempelvis Hotell Hallstaberget som är en av de största arbetsgivarna inom besöksnäringen i Höga Kusten.

– Vi är ständigt på jakt efter fler medarbetare inom många olika områden av vår verksamhet, allt från personer som vill hoppa in och jobba extra ibland och sommarjobbare till fasta tjänster inom exempelvis kök och X, säger hotellchef Björn Norman som tycker att förra årets rektyeringsträff var ett lyckat initiativ.

– Därför var det givet att vara med i år också. Vi verkar i en bransch som växer och att få tag på rätt personal är avgörande för att vi ska kunna fortsätta utvecklas!

Mer information för både arbetsgivare och arbetssökande finns på Höga Kusten Destinationsutvecklings hemsida.



Bildtext: Den 27 mars arrangerar Region Västernorrland och Höga Kusten Destinationsutveckling en rekryteringsträff på Hullsta Gård för alla som är intresserade av jobb inom hotell, cafe, restaurang och handel.
