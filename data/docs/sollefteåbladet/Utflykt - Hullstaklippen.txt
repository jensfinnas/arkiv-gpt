Det våras för Hullstaklippen

Nu när våren äntligen är här och stigarna börjar torka upp är det dags att utforska utflyktsmålen i kommunen igen. En förvisso relativt välkänd pärla som tål att tipsas om är Hullstaklippen, ett centralt beläget guldkorn som bjuder en perfekt kombination av närhet, vyer och bekvämligheter.

Hullstaklippen är en av de centralare utsiktsplatserna i Sollefteå men bjuder ändå på en unik vy över nejderna. För skoterentusiasterna är platsen ett välkänt rastställe vintertid men som utflyktsmål fungerar Hullstaklippen lika bra oavsett årstid, särskilt sedan Nipstadens skoterklubb genomförde en grundlig upprustning av skoterlederna i området.

I samband med Sollefteåbladets senaste expedition till Hullstaklippen valde vi det minst ansträngande sättet att ta sig dit, nämligen att ta bilen till den lilla parkeringsfickan i kurvan på väg upp på Hallstaberget för att sedan fortsätta till fots. Andra varianter hade varit att starta cyklingen eller vandringen längs den nybyggda skoterleden från Hallstabackens dalstation men ibland är det skönt att gå efter minsta motståndets lag.

Visst motstånd bjöds vi på ändå, leden från vägen och upp till själva rastplatsen är bitvis brant och var vid tillfället för vår bestigning långt ifrån snöfri. Däremot är det tydligt skyltat och det rör sig inte om någon längre strapats för att ta sig fram till målet.

Själva klippen är som namnet antyder en stor och öppen klipphäll med utsikt mot bland annat Hågestaön, Sollefteå kyrka och vidare bort mot Multråberget. Framme vid kanten finns en grillplats med bänkar att sitta på men det finns även ett välbyggt vindskydd och ett utedass på området.

I och med att vårt sällskap satsade på enkelhet framför ansträngning tände vi varken någon eld eller spenderade tid i vindskyddet. Däremot njöt vi av utekaffe och nysockrade kringlor med utsikt över Ådalens Pärla precis innan löven spricker, en kombination som borgar för en lyckad utflykt.

För den som ännu inte har upplevt Hullstaklippen är den väl värd ett premiärbesök, platsen passar lika bra för en söndagsutflykt med familjen som för ett stopp när skorna behöver knytas under trailrundan eller när det vankas korvgrillning med skotergänget.


Bildtext: Vår i luften och bara några dagar till lövsprickning när Sollefteåbladets utsända passade på att utforska Hullstaklippen i centrala Sollefteå.

