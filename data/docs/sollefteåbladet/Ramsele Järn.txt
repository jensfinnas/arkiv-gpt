Dubbelt upp när Ramsele Järn utökar

Lagom till Kaja Kavats julmarknad i slutet av förra året kunde Ramsele Järn öppna filial i grannlfastigheten. Sedan dess driver företaget butik i två lokaler varav en är mer inriktad mot byggvaror och den andra rymmer sortiment för friluftsliv och hushåll.

– Det hela hänger ihop med att vi köpte fastigheten som ligger intill vår ursprungliga butik i höstas. Vi fick tips om att den var till salu i samband med att Hem & Fritid bestämde sig för att lägga ner, förklarar Jenny Jonsson på Ramsele Järn.

– I och med att vi har varit trångbodda i Ramselebutiken länge såg vi möjligheten att få mer butiksyta att förfoga över. Vi fick tillgång till lokalerna i oktober och då körde vi ingång med ett intensivt flyttprojekt.

Även om det inte rörde sig om någon lång flytt - den nya lokalen ligger i andra änden av samma parkeringsplats som den gamla - så var det mycket som skulle falla på plats. Tanken med att ha dubbla lokaler är nämligen att dela upp sortimentet på ett bra sätt.

– Vi har fortfarande samma stora utbud men nu får vi möjlighet att visa upp det mer överskådligt. Det är i första hand byggvarorna som har flyttas över till den nya lokalen som ligger granne med Systembolaget medan jakt-, fiske-, fritid- och hushållsprodukterna finns kvar i de gamla lokalerna.

Nu är det mesta i den nya lokalen på plats och målet är att utöka sortimentet i framtiden.

– Det finns luckor på marknaden som vi planerar att fylla, vi vill ju att det ska gå att få tag på så mycket som möjligt lokalt i byn. Nu när vi har mer plats att jobba med ska vi komplettera, framför allt när det gäller fritid och hushåll, berättar Jenny och avslutar:

– Det kommer ta ett tag innan allt faller på plats men vi har en bra plan och är alltid nyfikna på vad våra kunder vill se mer av på hyllorna!

Bildtext: Sedan slutet av förra året förra året finns Ramsele Järn i två butikslokaler intill varandra. I den nya lokalen finns byggmaterial medan den gamla numera är inriktad mot fritid, jakt, fiske och hushållsprodukter.
