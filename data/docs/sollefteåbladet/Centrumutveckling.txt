Centrumprojekt för ökad attraktionskraft
 
Allt eftersom konsumtionsmönster och köpbeteenden förändras ändras även stadskärnornas funktion. I Sollefteå pågår ett projekt med fokus på utveckling av stadens centrala delar för att skapa miljöer där som locka dit fler besökare.
 
– Det här är frågor både vi och de flesta andra orter i landet har jobbat med länge, det tar tid att skapa förankring för förändringar och att säkerställa att man gör rätt saker. Det vi har gjort nu - och som jag tror är en viktig nyckel till i arbetet framåt - är att krokar arm med fastighetsägarna på ett ännu närmare sätt, säger Thomas Östlund, näringslivsansvarig på Sollefteå kommun.
 
– Vi har redan ett antal av dem på banan och baserat på deras engagemang och önskemål har platser i centrum utkristalliserats som de vi kommer fokusera på först. 
 
Kommunen är med som möjliggörare men Thomas understryker att det är nära samverkan mellan olika aktörer och intressenter som kommer föra frågan framåt.
 
Platserna det handlar om är torget mellan Kungsgatan och Torggatan samt passagen mellan gågatan och stadsparken. Båda har skyltats upp med information om projektet och visionsbilder över hur framtidens centrum skulle kunna se ut.
 
– Vi jobbar enligt en välbeprövad amerikansk modell som kallas BID - Business Improvement District. Modellen fokuserar bland annat på att intressenterna jobbar med avgränsade områden och tar fram gemensamma analyser, visioner och finansieringsplaner för åtgärderna tillsammans för att öka platsernas attraktivitet, säger Christina Friberg från Fastighetsägarna MittNord som finns med som projektledare.
 
– I Sollefteå testar vi en metodik som innebär att vi börjar aktivera de utvalda platserna redan innan vi har nått full finansiering. Tanken är att tidigt visa att vi menar allvar med planerna och att inspirera fler fastighetsägare och andra aktörer att bli delaktiga i projektet.
 
– Det finns ett stort engagemang runt frågor som rör gågatan, centrum, handel och service, det märks bland annat i kommentarsfälten i sociala medier. Därför försöker vi ta in så mycket input som möjligt från allmänheten också, tillägger Thomas som både ser utmaningar och möjligheter för centrumutvecklingen.
 
– Tiderna förändras, förr om åren gick man ner till stan för att handla men nu handlar man när man är på stan. Därför behöver vi fylla centrum med nya anledningar att spendera tid där, bland annat genom att skapa miljöer med ännu större attraktionskraft. Med den vilja som finns hos fastighetsägarna och engagemanget vi har i arbetsgruppen har vi goda förutsättningar att börja lyfta centrum. Bland annat planeras det för några första åtgärder redan nu i sommar!
