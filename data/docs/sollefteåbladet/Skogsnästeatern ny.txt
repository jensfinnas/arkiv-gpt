
SkogsnäsTeatern seglar åter mot Paradiset 2022

Kulturen lever och frodas i Skogsnäs, bland annat i form av Skogsnästeatern. Den har förvisso funnits sedan början av 90-talet men sedan ett par år tillbaka är teatern en egen förening som producerar allt från egna föreställningar och workshops till teatergrupper för barn dit många av deltagarna åker långväga för att vara med.

– Vi vill vända på den kulturella urbaniseringen och producera kultur från Ångermanlands inland. Från våra djupa skogar vill vi skapa en röst från en växande landsbygd som kan spegla och möta resten av Sverige, i motsats till en stor del av den turnerande kultur vi möter idag som allt för ofta representeras av storstadsregionerna. SkogsnäsTeatern vill vara en teater för alla, vi producerar både professionell turnerande teater, sommarspel som blandar amatörer och professionella samt kursverksamhet för allmänheten. Vi har just startat upp vår efterlängtade barngrupp, berättar Petra-Eleonora Svedberg som är regissör.

Manusförfattaren Lars Svedberg har bott i Skogsnäs sedan 1978 och drivit kulturprojekt på kollektivet till och från sedan dess. Han har skrivit ett flertal pjäser, bland annat Sången om Taråberg, sommarspel 2006, 2010, 2011 och Svart Regn som handlade om Tjernobyl-katastrofen.

– Samtidigt gör vi mycket annat också, både inom teater och annan kultur. Vi vill skapa möten och bidra med alternativa perspektiv, ofta med glesbygdens förutsättningar, gemenskap och solidaritet som grund. Men vi gör inte det här ensamma, vi har ett nära och fruktsamt samarbete med kommunen och regionen, Teatercentrum, studieförbund och framför allt alla engagerade aktörer, musiker, scenografer, tekniker, pedagoger och medmänniskor i vår närmiljö som gör det möjligt att genomföra alla projekt.

När Petra, flyttade tillbaka till länet efter ett 20-tal år som yrkesverksam i Stockholm blev det något av en nystart för SkogsnäsTeatern som de senaste åren bland annat skapat en fristående trilogi om Livet, Avgrunden och Framtiden. Den första delen, Skärvor, spelades 2019 ledde vidare till På glid mot avgrunden sommaren 2020. Förra sommaren var det premiär för Grundstötning i paradiset som blev en publiksuccé. Därför kommer den tillbaka på nytt i år.

– Utöver det är vi mitt uppe i en turné med vår barnföreställning Vintergatans viskningar. Hittills har vi spelat föreställningen på samtliga lågstadieskolor i Kramfors och flera skolor och kulturhus i Sollefteå kommun med fortsättning vidare runt i Västernorrland och Jämtland, och resten av Sverige om de önskar. 

Petra tillägger att teatern även gjort ett kulturutbyte med Indien och spelat för skolor i Puducherry och Kerala februari 2019. SkogsnäsTeatern är inbjudna till ytterligare 16 föreställningar i Indien men på grund av pandemin är det fortfarande oklart när projektet kan ta vid igen.

– Vi skapar allt själva, från idé och manus till musik och rekvisita, och jobbar med många andra lokala aktörer inom kultur. Oftast blir det bäst när vi gräver där vi står, både när det gäller samarbeten och historierna vi vill berätta, konstaterar Lard.

– Just nu har vi precis dragit igång repetitionerna av Paradiset, en kavalkad av paradisets idéer genom tiderna. Med musik, teater och galna inslag bjuder SkogsnäsTeatern åter in till sommarteater vid Fjällsjöälvens kant. Paradiset 2022, för hela familjen!



Bildtext: Den konstnärliga ledningen på  Skogsnästeatern i form av regissören Petra-Eleonora Svedberg och manusförfattaren Lars Svedberg. Det närmsta tillfället att uppleva Skogsnästeatern är i samband med att Vintergatans viskningar kommer till Sollefteå bibliotek den 14 maj, sedan är nästa anhalt Paradiset på plats i Skogsnäs med Fjällsjöälven som fond Premiär 1 juli.

