Ett steg i taget med Mari

Mari Tarander Jakobsson lämnade nyligen jobbet på Handelsbanken i Sollefteå och Västraområdet och då växte tankarna på att starta sin egen verksamhet fram, inom friskvård och hälsa i olika former. ”Ett steg i taget” är både företagsnamnet och mottot i livet. 
Text: Anette Bodén Foto: Fredrik Modin

Neurobalansterapi, reiki-healing, yoga och medicinsk laser är några av behandlingarna Mari erbjuder i sin nystartade verksamhet. Hon hyr in sig i före detta prästgården i Junsele och samarbetar, bland andra, med Elaine Callicoat som också är verksam där och som introducerade henne till flera av behandlingarna.
	– Man lär så länge man lever, det är något som blivit tydligt för mig genom åren. Jag lever med kronisk smärta, fibromyalgi, och jag har gått igenom två utmattningsdepressioner. Men jag har genom detta hittat metoder för att må bättre och det är dessa som jag nu vill dela med mig av till andra, berättar Mari.
	Mari är ett känt ansikte i Junsele, hon har jobbat på Handelsbanken i tolv år, men kände efter sin utmattning att det inte var rätt längre. Hon utbildar sig till livsstilsrådgivare och i Neurobalansterapi (NBT) och har gått kurser i såväl medialitet, reiki-healing och Sensing Yoga som bland annat handlar om stresshantering och kroppskännedom. Dessutom medicinsk laser för människa och hund, som blir ett bra komplement till övriga behandlingar.
	– Jag utbildar mig härnäst inom yin-yoga och håller redan nu kurser i Sensing Yoga på stol. Det är en yoga-form som passar alla, är väldigt mjukt och fint med små rörelser och utgår från de som inte vill eller kan ta sig ner på ett golv, säger Mari och avslutar: 
	– Min största drivkraft är att må bra själv och att få andra att må bättre och få en lugnare livsstil. Jag finns här med mina verktyg för de som känner att tiden är mogen!


Bildtext: Mari Tarander Jakobsson.



