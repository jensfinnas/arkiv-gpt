Areal och skogspriserna utvecklas i samma riktning
 
Ganska precis ett år efter att det skogliga rådgivningsföretaget Areal etablerade sig i Sollefteå är det dags för deras första summering av utvecklingen när det gäller skogspriser i vårt område. Det visar sig att det pekar åt samma håll som för företaget - uppåt.
 
Areal är en rikstäckande kedja av företag som inriktar sig mot fastighetsförmedling, värdering och rådgivning för jord- och skogsägare. Kontoret i Sollefteå slog upp portarna i början av 2022 och bemannas av en trio bestående av fastighetsmäklarna Patrik Ulander och Daniel Höglund samt lantbruksvärderaren Peter Zetterström. Alla tre är utbildade på Skogsmästarskolan.
 
– Vi har kommit igång riktigt bra under vårt första år. Hittills har vi kontor här i Sollefteå, i Härnösand och i Örnsköldsvik och gensvaret från kunderna har varit mycket positivt, konstaterar Daniel och tillägger att företaget även vänder sig till övriga Västernorrland.
 
– På sikt är planen att öppna fler kontor, exempelvis i Sundsvall. Marknaden är stark i hela vårt område och det är en stor fördel att ha lokal närvaro i form av bra kontorslokaler, det märker vi exempelvis i Örnsköldsvik där vi har många uppdrag på gång nu.
 
Att skogsbranschen har medvind märks bland annat på den statistik som Areal har sammanställt utifrån alla fastighetsförsäljningar som företaget har varit inblandade i under året.
 
– Genom att titta på alla försäljningar i vårt område som genomfördes på den öppna marknaden kan vi se att genomsnittspriserna för 2022 landade på 472 kr/kubikmeter skog och 50 263 kronor/hektar när det gäller skogsfastigheter, säger Patrik.
 
– Det innebär en rejäl uppgång under de senaste åren, 2018 låg priset på cirka 300 kr/kubik, förklarar Peter och tillägger att företaget ser en bra framtid för skogsägare trots de pågående oroligheterna i världen.
 
– Det råder stark efterfrågan på skog nu och det är ju onekligen en bra investering eftersom den faktiskt både växer och kan öka i värde.
 
Bildtext: Patrik Ulander, Daniel Höglund och Peter Zetterström på Areal har haft ett bra första år som ny aktör på Västernorrlands-marknaden och ser en bra framtid för skogsägare med ökande priser på både skog och skogsmark.
