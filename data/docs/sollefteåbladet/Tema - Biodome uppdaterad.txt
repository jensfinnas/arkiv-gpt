Biodome

Första gången Patrick Norlin såg en Biodome blev han så fascinerad av den runda konstruktionen att han bestämde sig för att bygga sina egna domer. Nu driver han sitt eget företag från Ås och bygger trästommar av kärnfuru från skogarna i närheten.

En Biodome är en slags kupolformad byggnad som bland annat kan användas som uterum eller växthus. Den geodetiska konstruktionen skapades ursprungligen av den amerikanske arkitekten Richard Buckminster Fuller på 1950-talet och erbjuder en unik kombination av hållfasthet, energieffektivitet och naturlig estetik.

– Jag råkade se en Biodome i Kanada som användes som växthus året runt och blev blixtförälskad i hela konceptet. Det visade sig att man kunde beställa ett utbildningspaket för att lära sig att bygga sin egen Biodome så jag gjorde det och började prova mig fram med blompinnar och lera för att bygga min första modell, berättar Patrik som då bodde i Eskilstuna och bestämde sig för att satsa på produkten.

– Under uppstarten av företaget vann jag förstapris i några affärstävlingar och fick även hjälp av en företagsmentor att ta produkten vidare till den trästomme som är grunden i min variant av Biodome.

Företaget tog fart och Patrik åkte runt i i Sverige och även till våra grannländer för att leverera och bygga Biodomes hos allt från privatkunder till offentliga verksamheter. Innan han startade eget hade han jobbat många år på Ericsson och ledsnat på resor i tjänsten. För några år sedan blev hemlängtan starkare och han bestämde för att flytta norrut och inrikta sig mer mot produktion av själva stommarna och minska på byggprojekten.

– Jag är ursprungligen från Ramvik och har bott lite överallt i landet. Min morfar bodde i Ås och när jag så småningom bestämde mig för att flytta uppåt ledde det så småningom till att jag fick köpa ett torp i byn, förklarar han.

– Nu håller jag på att bygga upp verksamheten här. Jag köper exempelvis virke från Olssons Såg och tar hjälp av Ramsele Snickeri när det behövs. Nästa steg är att hitta återförsäljare och samarbetspartners som kan ta sig an att bygga och anpassa stommarna jag bygger utifrån kundernas önskemål och visioner.

En Biodome har många olika användningsområden och det är egentligen fantasin som sätter gränser för vad den karaktäristiska konstruktionen kan användas till.

– De passar till allt från uterum och växthus till bastu, café, konsthall eller fritidsboende. Tack vare formen behåller Biodome värme bättre än en vanlig fyrkantig byggnad och luftcirkulationen gör den både behaglig att vara i och optimal för odling. Dessutom är stommen väldigt lätt att montera, det tar max en dag för två personer att bygga upp den och det krävs inga specialverktyg eller förkunskaper!

Bildtext: Beror på bilden
