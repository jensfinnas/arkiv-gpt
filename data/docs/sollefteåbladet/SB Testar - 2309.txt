Sollefteåbladet testar - pizzabakning hos Restaurang City

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Efter många sportiga tester kände vi att det var dags att jobba lite den här gången. Eftersom vi dessutom råkade vara hungriga när vi funderade på vad vi ville testa var steget inte långt till fråga våra vänner på Restaurang City om ett prova på-tillfälle i deras kök. 

En solig förmiddag innan några gäster hade hunnit bli sugna på lunch knallade vi över till restaurangen och möttes av Salih Elma, vår pizza-mentor för dagen. 

– Det är alltid gott med pizza! Det finns många olika sätt att förbereda en pizza men jag kommer visa hur vi gör här på City, konstaterade han medan vi vi genomförde handtvätt och hängde på oss förkläden. 

Till att börja med fick vi en grundlig genomgång av hur man bäst förvandlar en spänstig degboll till en lagom stor och tunn pizzabotten. Det finns flera handgrepp och tekniker att hålla koll på men metoden att kasta upp en snurrande deg i luften lyste med sin frånvaro. Det var i och för sig lika bra, vi bjöd inte på någon storslagen uppvisning i koordination och fingerfärdighet varken i utbakningen eller när det var dags att föra över den toppade pizzan från bakbordet till ugnen.

– Man ska bara skjuta in spaden under degen och sedan rycka tillbaka lite för att den ska hamna i mitten. Det gäller att inte lyfta spaden, då glider pizzan av igen, instruerade Salih samtidigt som vissa av oss gjorde tvärt om och lyfte spaden gång på gång.

Efter några försök att grädda deg utan något på fick vi ansvara för en pizza var, från deg via transport in i ugnen och vidare till färdiggräddad och förhoppningsvis välsmakande slutprodukt. Det gick långt ifrån snabbt men till slut satt vi till bords med en pizzabuffé med allt från salami, ägg och extra lök till den överlägsna kombinationen av banan, ananas och curry framför oss.

– Dom ser ju faktiskt riktigt goda ut, kommenterade Magnus förvånat och fick medhåll av vår instruktör som var överraskad av resultatet men något mindre imponerad av tidsåtgången.

– Formen är bra, gräddningen är fin och ni brände inte fast något i ugnen, det är pluspoäng. Men det tog över en timme, för en van pizzabagare ska det inte ta mer än tio minuter att baka sex pizzor så det finns utvecklingspotential!

Bildtext: Den här gången fick Sollefteåbladets utsända hänga med in i köket hos Restaurang City för att prova på att baka pizza tillsammans med Salih Elma.
