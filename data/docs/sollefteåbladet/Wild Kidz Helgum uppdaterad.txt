Vilda äventyr i Helgumsskogarna

Tack vara ideellt engagemang och lokala samarbeten kan 16 ungdomar se fram emot några riktigt äventyrliga dagar i Helgumsskogarna i sommar. Då arrangerar nämligen Helgums hembygdsförening en lokal version av TV-succén Wild Kids och än finns det tid att skicka in en ansökan.

Wild Kids har rullat i TV-rutan sedan 2005 och handlar om att två lag bestående av ungdomar tävlar mot varandra i olika utmaningar, ofta med koppling till skog och mark. Helgums motsvarighet bevakas förvisso inte av TV-kameror men utöver det är mycket av upplägget likt sin TV-förlaga. Helgum bjuder på naturskön tävlingsmiljö i form av närheten till Finnån och Finnåleden som kommer att vara arena för lagtävlingarna.

– Deltagarna kommer få lära sig hur man klarar sig i vildmarken, laga sin egen mat och tävla mot varandra. Varje lag bor i varsin stuga, en lite lyxigare vinnarstuga och en enklare stuga för laget som förlorar lagtävlingarna, förklarar Elisabeth Mikaelsson från hembygdsföreningen som är en av initiativtagarna till arrangemanget.

– Framför allt blir det ett spännande äventyr där ungdomar från hela kommunen får uppleva naturen på nära håll och lära känna nya kompisar.

Projektet blir verklighet tack vare engagerade föreningar, privatpersoner och företag som har valt att sponsra Wild Kids Helgum. Totalt handlar det bland annat om ett 30-tal volontärer som ställer upp inför och under tävlingsdagarna mellan den 7-10 augusti. En av dem är Daniel Karlström som är med när Sollefteåbladet får en rundtur på tävlingsområdet.

– Vi som håller i trådarna är nog minst lika laddade inför det här som ungdomarna kommer vara och det är inte utan att man blir lite avundsjuk på allt som deltagarna kommer få vara med om!

Wild Kidz Helgum riktar sig till ungdomar födda 2010 och 2011, alltså de som kommer börja årskurs 6 och 7 till hösten. Alla som är intresserade av att vara med kan skicka in en ansökningsblankett som finns att ladda hem från Sollefteå kommuns hemsida under sidan Evenemang.

– Det krävs inga förkunskaper och vi siktar på att sätta ihop en så blandad grupp deltagare som möjligt. Deltagaravgiften är en symbolisk summa på 200 kr och då ingår mat, sängkläder och allt annat som behövs för att vara med, förklarar Elisabeth och tillägger att en jury kommer välja ut årets deltagare.

– Sista ansökningsdag är söndag den 25 juni så jag tycker verkligen att alla som är sugna på ett riktigt äventyr i sommar ska skicka in en ansökan!

Bildtext: Elisabeth Mikaelsson (t.v.) och Thommy Edlund (t.h.) från Helgums Hembygdsförening samt volontären Daniel Karlström vid fäbron över Finnån, ett av alla landmärken som deltagarna i Wild Kids Helgum kommer stifta bekantskap med i under äventyrliga former i början av augusti.





