Återvinning för allas vinning

Hos kommunens tre återvinningscentraler är det aktivitet året om. Här passerar en stor del av allt avfall som vi alla genererar och om vi hjälps åt kan både hantering och kostnader hållas nere så mycket som möjligt. Sollefteåbladet hälsade på hos Rödsta ÅVC för att få några tips och råd.

Enhetschef Åsa Eriksson tar emot på den för dagen ganska kalla och blåsiga anläggningen mellan Sollefteå och Långsele.

– Här är det aktivitet i ur och skur, året om. Vi tar emot avfall från både privatpersoner och företag plus att en stor del av hushållssoporna från hela kommunen körs hit för omlastning, berättar hon och tillägger att företag får betala för att lämna avfall medan tjänsten ingår i sophämtningsavgifter för privatpersoner.

– Allt avfall som lämnas här sorteras, krossas eller packas och skickas vidare till andra aktörer som återvinner eller förbränner materialet. Vissa material som wellpapp och metall får vi lite betalt för men det mesta vi lämnar ifrån oss innebär kostnader för hanteringen.

Av den anledningen är det viktigt att alla som besöker återvinningscentralen förbereder sig inför sitt besök och ser till att sortera rätt, både hemma och på plats. Rätt sortering innebär nämligen smidigare hantering i alla led, kortare köer och i förlängningen att kostnaderna för sophämtning kan hållas nere.

– Ett bra exempel är förpackningar. Även om de förvisso är brännbara ska de ändå läggas i återvinningskärlen för exempelvis plast- och pappersförpackningar, inte i containern för brännbart. På så sätt blir de kvar i kretsloppet för återvinning istället för att bara eldas upp, säger Roger Vestlin som jobbar på rampen där själva sorteringen sker.

– Brännbart är det sista alternativet när ingen av de andra containrarna passar. Därför får man en extra guldstjärna om man till exempel skruvar loss ett underrede av metall från en soffa och slänger det i metall-containern och resten i den för brännbara saker som är större än åtta decimeter.

Andra saker som är uppskattade bland personalen är att använda genomskinliga sopsäckar i så stor utsträckning som möjligt och att hellre fråga en extra gång när man är osäker på hur saker ska sorteras.

– Det är mycket lättare att svara på var exempelvis isoleringsmaterial ska slängas än att klättra ner i en container och plocka upp saker som har sorterats fel!

Bildtext: Sven-Göran Eriksson, Aree Nordin och Roger Vestlin jobbar på rampen på Rödsta Återvinningscentral. De svarar gärna på frågor om sortering och passar på att tipsa om att det även går att lämna in saker till Fritidsbanken och Erikshjälpen i anslutning till återvinningen.
