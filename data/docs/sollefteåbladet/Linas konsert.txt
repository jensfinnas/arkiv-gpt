Lina Melander hyllar Carole King på Hullsta Gård

I slutet av februari gästar Lina Melander Hullsta Gård för en djupdykning i legendariska singer-songwritern Carole Kings låtskatt. Det blir den första konserten på hemmaplan i egen regi för Lina som får sällskap av Madelene Birgenius och ett av duon handplockat band på scenen för en kärleksfull hyllningskväll i två akter.

– Det ska bli fantastiskt kul att komma hem och göra något helt nytt och riktigt maffigt, säger Lina som själv upptäckte Carole King för några år sedan.

Den amerikanska låtskrivaren och sångerskan är förvisso inte lika känd i Sverige som i hemlandet men ligger bland annat bakom hitlåtar som (You Make Me Feel Lika a) Natural Woman, You've Got a Friend, I feel the Earth Move, The Locomotion. Räknat i antalet hits är hon den mest framgångsrika kvinnliga låtskrivaren någonsin.

– Både jag och Madelene blev helt förtrollade av hennes genombrottsskiva Tapetsry som firade 50 år 2021. Carole själv fyllde dessutom 80 år förra året så vi insåg att det var ett perfekt tillfälle att sätta ihop en hyllningskonsert med musik från hennes fantastiska karriär.

Konserten går av stapeln den 25 februari och är som sagt Linas första i egen regi, en utmaning som hon tog sig an efter ivrigt påhejande av Jacke Sjödin.

– Vi har ju gjort mycket tillsammans de senaste åren så han har bidragit med mycket inspiration och pepp. Dessutom ligger han bakom några svenska översättningar av Caroles låtar som vi kommer framföra underkvällen.

Som pricken över i:et har duon rekryterat 50 Sollefteåbor som kommer delta i en kör-workshop under dagen. Kören kommer sedan att gästa ett antal av låtarna under kvällen.

– Dels känns det kul att göra något tillsammans men framför allt passar musiken perfekt för körsång, det finns massor av svängiga låtar som kommer lyfta ännu högre med hjälp av kören!

Konserten heter You make me feel och spelas på Hullsta Gård den 25 februari. Biljetter köps i förväg på plats på Hullsta Gård eller via deras hemsida.

Faktaruta 
Om Carole King

Född 1942
Har skrivit 118 hits på Billboard Hot 100
Har haft 61 hits på topplistorna i England
Slog igenom som soloartist med albumet Tapetsry 1971
Har gett ut 25 egna album som totalt har sålt över 75 miljoner ex.
Har vunnit fyra Grammy Award
Ligger bland annat bakom låtarna Natural Woman, You’ve got a friend, I feel the earth move, The Loco-Motion och You make me feel.

Bildtext: Den 25 februari gästar Lina Melander Hullsta Gård tillsammans med Madelene Birgenius med konserten You make me feel, en hyllningskväll till legendaren Carole King. Konserten arrangeras tillsammans med studieförbundet Bilda och Sollefteå Musiksällskap.

