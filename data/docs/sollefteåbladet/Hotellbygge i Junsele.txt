Femstjärnig satsning i Junsele

I början av maj stod det klart att hotellkedjan Marriott International och Junsele Wilderness planerar att bygga ett exklusivt destinationshotell på toppen av Hamptjärnsberget i Junsele. Siktet är inställt på en femstjärnig anläggning med 120 rum och stort fokus på de unika möjligheterna till naturupplevelser som finns i området.

Planerna på ett hotellbygge i Junsele har varit på tapeten sedan 20XX men ursprungligen med en den koreanska hotellkoncernen Sono Group som delfinansiär. Det har dock varit ont om uppdateringar kring projektet fram tills det nya beskedet kom i början av maj.

– Det har pågått otroligt mycket bakom kulisserna och det var varit av yttersta vikt att ingen information har läckt ut under processen, förklarar Robert Bronett från Junsele Wilderness och passar på att berömma Sollefteå kommun för snabbt och smidigt samarbete kring projektet. 

– Samtalen med Sono Group stannade av, det är sånt som händer. I och med att jag hade en kontakt hos Marriott tog jag snack med dem och glädjande nog blev de eld och lågor direkt!

Mötet ledde till fler diskussioner och så småningom vidare till förhandlingar och slutligen ett underskrivet avtal.

– Det visade sig att det vi kan erbjuda i Junsele passar utmärkt i deras nya satsning på exklusiva naturupplevelser i ombonad och trevlig miljö. De precis som vi ser att folk i allt större utsträckning söker sig bort från trängseln och söker mer genuina och unika upplevelser.

– Precis det kan Junsele leverera! Här finns skogar, skidspår, vandringsleder, djurpark och så vidare precis i närheten. Dessutom händer allt mer kring Betarsjön och det finns redan gott om entreprenörer inom besöksnäringen som är redo att ta emot ännu fler turister, konstaterar Ulf Henriksson på Junsele Wilderness.

Nästa steg är att en ny detaljplan ska komma på plats så att bygglovsprocessen kan starta. Någon exakt tidsplan är inte satt än men Robert understryker att tanken är att komma igång i närtid.

– Det återstår förstås utmaningar men vi känner oss trygga med att fortsätta samarbetet och att vi har en gemensam syn på vägen framåt.

– En styrka är att Junseleborna är positiva till satsningen. Det är viktigt att komma ihåg att hotellet inte kommer vara ett självspelande piano, det kommer både behövas arbetskraft till själva anläggningen och olika typer av kringservice. Vår förhoppning är att den här satsningen ska skapa förutsättningar för många nya arbetstillfällen i hela området, avslutar Ulf.

Bildtext: Beror på bilden.
