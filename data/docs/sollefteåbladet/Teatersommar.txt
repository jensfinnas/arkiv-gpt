Teatersommar i Sollefteå

I sommar bjuds det på ypperliga möjligheter att uppleva lokal kultur i form av sommarspel och utomhusteater. I juli spelas det nämligen teater i både Skogsnäs och Sollefteå. Boka biljett i god tid!

Grundstötning i Paradiset - Skogsnäs utomhusscen

Med Fjällsjöälven som bakgrund berättar SkogsnäsTeatern historien om att skeppsbrutet teatersällskap som flyr elände och strandar på en öde ö som de tror kan vara paradiset. Genom den brokiga skaran ombord tas publiken med genom existensiella frågor placerade mitt i glesbygden.

Den absurda berättelsen blandar humor och allvar medan den tar sig igenom många av idéerna om vad paradiset egentligen är - från Dantes gudomliga komedi via Valhall och till personliga reflektioner och rena galenskaper. 

Grundstötning i Paradiset är en musikalisk föreställning för hela familjen som i raskt tempo växlar mellan musik, dikt, drömmar och oväntade inslag. Föreställningen hade succéartad premiär förra sommaren och just på grund av det varma mottagandet av publiken blir det alltså en repris i år.

Föreställningen är den tredje delen av manusförfattaren Lars Svedbergs trilogi om Livet, Avgrunden och Framtiden och följer upp Skärvor från 2019 och På glid mot avgrunden från 2020. Precis som tidigare står Petra-Eleonora Svedberg för regi och ensemblen ackompanjeras av en fyrmannaorkester.

Grundstötning i Paradiset spelas 1, 2, 3, 4, 7, 8, 9, 10, 12, 13 juli. Biljetter bokas via kulturbiljetter.se.


Sputnik över Ångermanälven - Hamnmagasinen, Sollefteå

Efter att ha blivit uppskjuten ett år på grund av pandemin är det äntligen dags för Sollefteå Amatörteater att sätta upp sommarspelet Sputnik över Ångermanälven. Historien utspelar sig 1957, en tid då ransoneringskupongerna var ett minne blott och raketuppskjutningar av satelliter på väg mot omloppsbana skapade stora rubriker. 

Handlingen utspelar sig i Sollefteå och även om den är påhittad finns många blinkningar till verkliga Sollefteåbor och händelser. Publiken kan se fram emot att möta ett intressant persongalleri som tar sig igenom de stora känslorna medan när manusförfattaren Håkan Rudehill - som även ligger bakom succén Sollefteåflickorna - utforskar frågan om hur långt vi är beredda att gå för att stå upp för vår åsikt.

Precis som tidigare sommarspel vid Hamnmagasinen är sång och musik en stor del av upplevelsen och de dryga två timmarna innehåller allt från schottis till rock n’ roll. Ulla Lyttkens står för regi och hela produktionen är rakt igenom lokalproducerad. Alla inblandade både på och vid sidan av scenen är mer än laddade för att efter ett helt långt års väntan äntligen få leverera Sputnik över Ångermanälven till publiken.

Sputnik över Ångermanälven spelar 30 juni och 1, 2, 3, 5, 6 juli. Biljetter bokas via Dahlbergs Bokhandel.

