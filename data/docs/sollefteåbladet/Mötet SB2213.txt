Sollefteåbladet möter

Att hon gillar att ha djur omkring sig visste hon redan som barn. Hur många och hur stor del av hennes dagar som skulle spenderas med djur i olika former visste hon däremot inte. Idag ägnar hon arbetsdagarna åt hundar och tiden däromkring till vad som snart kan beskrivas som en hel djupark hemma vid Västra Spannsjön. Den här gången möter Sollefteåbladet Emelie Källgren Nygren.

– Jag har alltid älskat djur. Bland annat började jag i ridskola redan som femåring och jag ville bli veterinär ända tills jag insåg hur mycket plugg det skulle innebära. Jag gick gymnasiet på Nordvik och är diplomerad hästskötare, berättar hon när vi ses i fikarummet på hennes arbetsplats.

– Men det blev andra fyrbenta som jag får vara med på jobbet istället! Jag är född och uppväxt här i Sollefteå och hade verkligen ingen lust att flytta. Samtidigt ville jag jobba med djur och jag hade turen att få sommarjobb här på avelsavdelningen på Försvarsmaktens hundtjänstenhet efter gymnasiet.

Sommarjobbet ledde till ett vikariat som sedan övergick i en heltidsanställning som hon har haft sedan dess. Hundtjänstenheten är en del av Flygvapnet och föder upp blivande tjänstehundar åt bland annat Försvarsmakten och Polisen.

– Jag har många roller på jobbet, allt från valpmorska och hundskötare till att vara med när vi lämnar över valparna till sina fodervärdar och att marknadsföra vår verksamhet i samband med olika mässor, förklarar Emelie medan vi går vidare in och träffar två lite större schäfervalpar.

– Framför allt jobbar jag med att se till att både tikarna och valparna har det bra. 

Valparna stannar tills de är åtta veckor, därefter flyttar de hem till fodervärdar runt om i Sverige som tar hand om dem i 15-18 månader. Under den tiden står Försvarsmakten för foder- och veterinärskostnader och en konsulent från Avelsavdelningen hjälper till att jobba med hunden innan det är dags för ett lämplighetstest som avgör om den är lämplig för tjänst och i så fall vilken uppgift den får.

– Vi söker alltid nya fodervärdar så det kan jag verkligen rekommendera för den som kanske är sugen på att testa hur det är att ha hund!

Även om det kan låta som en dröm att hänga med valpar hela dagarna så är det inte bara mysigt. En valp genererar mycket städning och som mest har avdelningen haft hela 48 valpar på plats samtidigt.

– Dom har verkligen vassa små tänder och älskar att bitas i hälarna. Men om man gillar djur så har jag ändå svårt att tänka mig nåt bättre jobb, konstaterar Emelie och tillägger att det även är ett viktigt jobb.

– Det finns inga tekniska lösningar som kommer i närheten av en hunds förmåga att lösa sina uppgifter. Utan oss och våra fodervärdar blir det inga tjänstehundar så det gör förstås att jobbet känns extra meningsfullt.

Efter jobbet kan man tänka sig att hon skulle vara lite mätt på djur men så är inte fallet. Hemma på gården vid Västra Spannsjön finns nämligen katter, hundar, kaniner, höns och två hästar.

– Jag brukar kalla det för Cirkus Djurparken, det är djur överallt! Men jag kan inte tänka mig att ha det på något annat sätt, slår hon fast hon och berättar att barnen bland annat kör ponnytrav via travskolan på Dannero.

– Vi har två shetlandsponnyer, Pim och Putteplopp. Putte är unghäst och mest för sällskap just nu men Pim är med och tävlar, det är jättekul!

Utöver alla djur består cirkusen även av tre barn och en make så det är ingen underdrift att säga att det är fullt upp både på dagarna och kvällarna för Emelie. Av den anledningen är hon extra glad att hon bor i Sollefteå.

– Det är ju så nära till allt. Om vi hade varit tvungna att pendla en timme till jobbet varje dag hade vi aldrig kunnat göra allt som vi gör nu, konstaterar hon.

– Genom att jag åker med och levererar valpar runt om i landet så har jag hunnit besöka väldigt många orter vid det här laget. Det är alltid kul att se sig om och jag börjar få bra koll på Sveriges geografi men hur fint det än är någon annanstans så finns det inget ställe jag hellre skulle bo på än här i Sollefteå!


Faktaruta:
Namn: Emelie Källgren Nygren
Ålder: 32
Bor: Vid Västra Spannsjön
Familj: Maken Theodor och barnen Ellie, 10, Elina, 8 och Ture, 5.
Gör: Hundskötare på Försvarsmaktens Hundtjänstenhet, avelsavdelningen
Gör också: Har snart tillräckligt med djur hemma för att öppna djurpark
Smultronställe i Sollefteå: Något av alla berg! Kan passa på att slå ett slag för vårt ”hemmaberg” Lidberget med sitt fina brandtorn.
