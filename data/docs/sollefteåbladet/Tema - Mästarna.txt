Mästerlig etablering i Sollefteå

I slutet av förra året startade måleriföretaget Mästarna upp ett kontor i Sollefteå. Idag bemannas kontoret av tre Sollefteåmålare som åtar sig uppdrag inom allt som har med måleri att göra åt kunder i Sollefteå med omnejd.

– Jag har haft ögonen på Sollefteå länge, dels för att jag alltid har gillat kommunen och är där ofta privat men framför allt har vi följt den positiva utvecklingen, säger Jonas Berglund som är projektledare för för Mästarna och utgår från företagets Härnösandskontor. 

– Vi såg att det fanns en lucka på marknaden för en större aktör och samtidigt fick vi förfrågningar från lokala målare som var intresserade av att jobba för oss. I höstas fick vi ett större jobb i samband med ett nybygge i Sollefteå och då bestämde vi oss för att satsa på etablera oss permanent.

Sedan dess har Mästarnas Sollefteå-styrka vuxit till tre lokala målare som både jobbar mot företag och privatkunder med fokus på Sollefteå och Kramforsområdet. 

– Vårt namn förpliktigar men vi har fått tag på ett riktigt bra gäng som lever upp till det. Vi gör allt inom måleri - stort som smått - och lämnar aldrig ett jobb utan att kunden är hundra procent nöjd, konstaterar Magnus Elofsson som tillsammans med Viktor Johansson och Frida Hedin är Mästarna i Sollefteå.

– Vårt mål är att vara ett komplement till våra kollegor i branschen i Sollefteå. Med totalt 17 målare i Sollefteå- och Härnösandsområdet och totalt 90 målare inom hela Mästarna-kedjan har vi kapacitet att åta oss riktigt stora uppdrag. Samtidigt vill vi gärna bygga upp lokala samarbeten med andra hantverksföretag i området, säger Jonas och understryker att målet är att vara så lokala som möjligt.

– Även om vi är en av de större drakarna ser vi vikten av att lokala samarbeten. Sollefteå är inne i en positiv våg och vi vill bidra till att utveckla marknaden, därför handlar vi så mycket material som möjligt lokalt och samarbetar med lokala leverantörer i så stor utsträckning som möjligt.

Magnus och hans kollegor ser positivt på etableringen och på framtiden i Sollefteå.

– Det är kul att en större aktör vill satsa här och med tanke på möjligheterna som kommer här framöver med regementsetableringen och planerna i Hamre kommer det definitivt finnas gott om jobb häromkring i framtiden!


Bildtext: Sollefteåmålarna Frida Hedin, Magnus Elofsson och Viktor Johansson representerar målerikedjan Mästarna som nyligen etablerade sig i kommunen.
