Månadens UF - Self Carrying UF

Den här gången träffar Sollefteåbladet Lovisa Öberg som driver Self Carrying UF och i dagarna lanserar en citatbok som tar upp ämnen som psykisk ohälsa och hur det är att vara ung i dagens samhälle.

– Det finns undersökningar som visar att så många som 40% av dagens ungdomar mår dåligt psykisk på olika sätt, konstaterar Lovisa som själv har erfarenhet av psykisk ohälsa och därför ville använda sin tid som UF-företagare till att hjälpa andra i samma situation.

– Jag ville göra något eget och dessutom gillar jag att skriva. Syftet med boken är framför allt att den som läser ska känna sig mindre ensam och ge tips och råd kring hur man kan göra för att må bättre.

I boken blandar Lovisa citat från intervjuer som hon har gjort med folk i hennes omgivning och egna upplevelser av exempelvis ångest, depression och olycklig kärlig. Sånt många unga idag behöver ta sig igenom men som ofta hamnar i skymundan från de polerade bilder som syns i sociala medier.

– Tyvärr tror jag just sociala medier bidrar mycket till att många mår dåligt eftersom man både utsätts för väldigt skeva ideal samtidigt som det ofta förekommer kränkningar och mobbning i de kanalerna.

I skrivande stund håller Lovisa på med de sista justeringarna inför att boken ska tryckas lagom till UF-företagens julmässa på gågatan i Sollefteå den 7:e december.

– Dels kommer jag sälja boken där men det går även att beställa den via företagets Instagramkonto. När jag har lanserat den planerar jag även att göra föreläsningar utifrån samma material som boken bygger på, till exempel för olika idrottslag och i skolor, berättar Lovisa och tillägger att hon inte har som mål att tjäna pengar på sitt företag utan snarare nå ut med sitt budskap.

– Jag brinner för de här frågorna och hoppas att jag kan bidra till att andra kan må bättre!


Bildtext: Lovisa Öberg går tredje året på Naturvetenskapsprogrammet och driver Self Carrying UF. Företaget ger ut en citatbok på temat psykisk ohälsa och går att följa på Instagram under @selfcarryinguf.
