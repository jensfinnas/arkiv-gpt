En riktig hundvecka

Vecka 37 är det dags för Hundens vecka, ett nationellt evenemang som bland annat kommer uppmärksammas av Sollefteå Brukshundsklubb. Under veckan bjuder klubben in till prova på-tillfällen inom flera lika grenar av hundsport för att inspirera hundägare till ett aktivt liv med sina hundar.

Hundens vecka startades 2016 av Ammi Gyllenquist, handläggare på Studiefrämjandet Västernorrland och ansvarig för förbundets hundverksamhet. Sedan dess har intresset för veckan ökat både bland hundklubbar runt om i landet och besökare.

– Vi har hakat på dom flesta år sedan starten och det brukar alltid bli uppskattade dagar. För oss som klubb är det ett bra sätt att visa upp vår verksamhet och marknadsföra våra kurser samtidigt som fler hundägare kan få upp ögonen för alla roliga aktiviteter man kan göra med sin hund, säger Mari Norén som är sekreterare i Sollefteå BHK.

Hundens vecka sker i samarbete med Svenska Kennelklubben, Sveriges Hundungdom och Svenska Brukshundklubben och genomförs i år mellan den 12-18 september. Här i Sollefteå är det framför allt 12, 13 och 14 september som gäller.

– Då anordnar vi prova på-kvällar i olika hundsporter. Först ut är Rallylydnad den 12:e, därefter NoseWork den 13:e och den i Sverige helt nya grenen Hoopers den 14:e. 

Alla aktiviteter hålls i anslutning till Brukshundsklubbens lokaler på Övergård 120 och startar klockan 18.00. Det är kostnadsfritt att vara med och alla typer av hundar är välkomna.

– Vi inleder kvällarna med att berätta om grenarna och sedan får man prova på tillsammans med våra instruktörer. Ta med bra godis som hunden gillar och kläder efter väder, tipsar Mari och avslutar med att hälsa både nya och gamla hundägare välkomna till Hundens Vecka i Sollefteå.

Bildtext: Beror på bilden
