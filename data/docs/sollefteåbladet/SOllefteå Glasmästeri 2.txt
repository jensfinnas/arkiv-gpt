Generationsskifte hos Sollefteå Glasmästeri

Han skulle bara mellanlanda hemma något år men utvecklingen gick åt ett annat håll. Nu tre år senare har Carl Svensson tagit över rodret som VD för familjeföretaget Sollefteå Glasmästeri som numera även är en del av Ryds Bilglas.

22-årige Carl Svensson lämnade Sollefteå för att gå hockeygymnasium i Gävle. Han varvade studier med inriktning mot teknik och arkitektur med åtskilliga timmar på isen. Efter studenten blev han kvar i Gävle och fick jobb på Ryds Bilglas.

– Mina föräldrar har drivit Sollefteå Glasmästeri tillsammans de senaste 20 åren och mamma har jobbat där i 30 år så jag hade redan bra koll på branschen när jag sökte jobbet, konstaterar Carl.

Han trivdes med jobbet men något år senare ville han flytta hem till Sollefteå. Tanken var att stanna ett år och sedan flytta vidare. Jobb fanns hos Sollefteå Glasmästeri och Carl hade gott om tankar och idéer med sig från tiden hos Ryds i Gävle.

– Den där planen om att stanna ett år höll inte, det fanns ju gott om utvecklingsmöjligheter här hemma!  Bland annat har vi blivit en del av Ryds när det gäller bilglas, det är verkligen ett lyft eftersom det ger oss tillgång till system och teknik som underlättar arbetet.

Nästa steg för Carl kom i somras men planerna för generationsskiftet fanns med sedan i våras. Pappa Pär Svensson som tidigare har jobbat på I21 hade bestämt sig för att söka en tjänst som kompanichef på det återetablerade regementet. Mamma Lena Svensson hade också nytt jobb på gång som regionchef för Ryds Bilglas så Sollefteå Glasmästeri skulle eventuellt behöva en ny VD.

– Planerna på att jag skulle ta över har funnits sedan i april men det var förs när pappa fick tjänsten på I21 som allt spikades. Jag tog över som VD i början av augusti, berättar Carl som i skrivande stund har gjort sin första månad som chef för företaget som i dagsläget har fem anställda som utför jobb hela vägen från Umeå ner till Uppsalatrakten.

– Vi gör det mesta i branschen, allt från stora entreprenadjobb till fönsterbyten, inglasningar och specialanpassat glas åt privatkunder. Vi håller även på med markiser och persienner plus att bilglas är en viktig del av verksamheten.

Carl har gott om tankar och idéer kring utvecklingen av företaget och ser möjligheter att utöka verksamheten.

– Jag ser möjligheter att växa både när det gäller entreprenadjobb och på bilglassidan i framtiden.

Bildtext: Sedan en månad tillbaka är Carl Svensson ny VD för Sollefteå Glasmästeri.


