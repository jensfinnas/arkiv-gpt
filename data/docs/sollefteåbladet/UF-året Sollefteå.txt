Nya möjligheter för blivande unga företagare

Det nya läsåret har börjat och gymnasieskolorna är åter fyllda med både nya och gamla elever. I vanlig ordning finns det även möjlighet för eleverna att driva UF-företag, något allt fler unga entreprenörer väljer att göra.

Den ideella organisationen Ung Företagsamhet har funnits sedan 80-talet och arbetar med att stärka ungas entreprenörskap. Organisationen har dels verksamhet som vänder sig till grundskolan men framför allt erbjuder den utbildningen UF-företagande i samarbete med skolan.

– Att driva UF-företag ger eleverna möjlighet att göra verklighet av idéer, utveckla sin kreativitet, lära sig om företagande och bygga upp kontaktnät utanför skolans värld, säger Agnes Trolle som är gymnasieansvarig för Ung Företagsamhet Västernorrland och har hand om kontakten med alla gymnasieskolor i länet.

Intresset för att driva UF-företag har ökat i Västernorrland under flera år i rad och läsåret 21/22 slogs återigen rekord i antalet företagande elever. Agnes hoppas att trenden håller i sig även under det kommande läsåret.

– Forskning visar att elever som driver UF-företag under sin skolgång får högre lön, har lägre arbetslöshet och är i större utsträckning benägna att starta eget i framtiden. Erfarenheterna från ett UF-år gör med andra ord stor skillnad, både för individen och för samhället, konstaterar hon och påminner om att registreringen för de elever som är intresserade öppnar den första september.

– Flera gymnasieprogram i Sollefteå innehåller entreprenörsskap men även elever som går program där UF-företagande inte ingår har möjlighet att välja det som individuellt val. Att driva UF-företag är kul, lärorikt och annorlunda jämfört med vanliga gymnasiekurser så jag rekommenderar verkligen att testa!


Bildtext: Läsåret 22/23 har dragit igång och gymnasieeleverna har återigen möjlighet att driva UF-företag för att lära sig om företagen och utveckla sitt entreprenörsskap. Vi på Sollefteåbladet ser fram emot att presentera olika lokala UF-företag i våra kommande nummer.
