Cykling lockar från tidig ålder

På måndagskvällarna fylls Sollefteåskogarna av cyklande barn. Då arrangerar nämligen Northern XC Sportsclub cykelträning för de yngre förmågorna med inriktning på att ta sig fram i skogen och ha kul tillsammans.

Northern XC Sportsclub grundades 2020 av ett antal hängivna cyklister - bland annat Sollefteåborna Christer och Sara Devall - och finns representerad i norra Sverige. Klubben är inriktad mot cykling och är öppen för alla som vill träna och tävla. Flera av medlemmarna har haft framgångar i olika tävlingssammanhang runt om i landet men huvudinriktningen är gemenskap och träning för alla nivåer.

– Vi körde igång för året i början av maj och har ett 30-tal barn födda mellan 2007 och 2017 med på träningarna, berättar Sara och konstaterar att gruppen både består av deltagare från tidigare år och nya intresserade.

– Det märks att intresset har ökat rejält de senare åren!

Både Sara och Christer - båda inbitna cyklister som spenderar många mil i sadeln varje år - är glada över satsningarna som görs för att utveckla möjligheterna att cykla i Sollefteå kommun.

– Det är otroligt bra, inte bara för oss som bor här utan vi tror att det kommer att locka massor av besökare också , både vana cyklister och familjer som vill vara aktiva på sin semester. Vi har medlemmar i andra delar av Sverige som alltid varit imponerade av våra träningsmöjligheter och med de nya satsningarna så kommer vi erbjuda ännu bättre möjligheter till bra träning.


