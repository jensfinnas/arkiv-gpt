Sollefteåbladet testar: Kranbil

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

Den här gången gav vi oss av mot högre höjder när vi mötte upp Christer Eriksson från E-frakt för att uppleva en kranbil på nära håll. Vi samlades utanför ett garage på Övergård där både Christer och bilen stod redo att ta oss upp i det blå. 

Kranbilen i fråga är en Scania 650 med ett kransystemet Palfinger 92992. Ihopfälld ser själva kranen inte alls särskilt stor ut men nät stödbenen väl kom på plats och den snillrikt ihopvikta bommen(?) började vecklas ut insåg vi att det nog skulle kunna bli lite läge för svindel ändå. 

– Den lyfter 16 ton, eller upp till 26 ton om jag håller mig innanför stödbenen, berättar Christer som har varit i branschen i 30 år varav de senaste 17 som egen företagare. Till vardags kör han både transporter och lyfter saker, ofta kopplat till vattenkraftsbranschen i närområdet men även uppdrag runt om i landet. Att han lyfter testpiloter från Sollefteåbladet hör inte till vanligheterna men dagen till ära fick Magnus och undertecknad äran att kliva i personkorgen för en tur upp till runt 35 meters höjd.

– Det här var ju roligt, konstaterar Magnus medan han krampaktigt håller i räcket på korgen som onekligen lutar ganska mycket. Att ekipaget skakar till lite då och då under själva expansionen gör oss inte mer avslappnade men utsikten över Ådalen i kombination med den efterlängtade vårsolen hjälpte till att ta fokus från den höga höjden och det faktum att lastbilen där nere plötsligt såg väldigt liten ut.

Väl nere på marken igen fick Peter ta över spakarna på kontrollenheten och prova på att styra kranen. På det hela taget gjorde han ett bra jobb med att hissa upp, snurra runt och sänka ner korgen men samtidigt var vi glada att det var Christer som skötte spakarna när vi var passagerare.   30 års erfarenhet ger helt klart mer precision och mindre gung jämfört med den som kör för första gången!

– Det är en vanesak, både att bli vän med kontrollerna och att jobba i korgen. Jag åker faktiskt sällan upp själv så jag får erkänna att jag också får lite svindel dom gånger det blir av, avslutar Christer.

Bildtext: Den här gången blev det svindel och vackra vyer när Sollefteåbladet upplevde en kranbil på nära håll tillsammans med Christer Eriksson från E-frakt.
