Sollefteåbladet möter: Miriam Maul

Först hittade hon ett sätt att koppla ihop sitt sportintresse med ett ett jobb. Sen hittade hon kärleken i Långsele under en dag på jobbet. Nu är hon Långselebo och hittar sätt att utveckla sitt nya företag. Den här månaden möter Sollefteåbladet Miriam Maul, sportjournalist, musiker, inbiten innebandyspelare och numera företagaren bakom Maul Media.

Miriam är uppvuxen i Älandsbro där intresset för idrott föddes tidigt. Under åren har hon bland annat spelat fotboll, pingis, hockey och framför allt innebandy.

– Redan i lågstadiet var jag tjejen som spelade bandy ute på skolgården varje rast. Intresset höll i sig och när jag var 12 började jag spela innebandy i Härnösand.

Intresset för sport sträcker sig dock sig utanför det egna utövandet. Miriam hade tidigt koll på ligor, lag och spelare i de stora sporterna och när det så småningom blev dags att söka högskoleutbildning föll valet på Mittuniversitetets journalistprogram i Sundsvall.

– Det var egentligen inget jag hade tänkt på tidigare men under åren var det många som tipsade om att jag borde jobba med något som har med sport att göra. Jag sökte utbildningen med inställningen att jag skulle ge den en vecka men det visade sig att det var jättekul!

Hon tog sig igenom alla tre år som bland annat innehöll mycket praktik, bland annat på Tidningen Ångermanland och Radiosporten.

– Programmet hade ingen uttalad sportinriktning men jag såg till att praktikperioderna innehöll så mycket sportjournalistik som möjligt. Radiosporten var definitivt den bästa praktikplatsen man kan ha om man är sportintresserad!

Dagstidningspraktiken ledde till ett sommarjobb på TÅ under 2020 som i sin tur ledde till Långsele dit Miriam åkte för att bevaka lokalfotboll. Väl på plats intervjuade hon Patrik Johansson som är tränare i LAIF, ett möte som mynnade ut i mycket mer än en artikel. Tycke uppstod så att säga och för att göra en lång historia kort är de numera förlovade och Miriam Långselebo sedan augusti förra året.

– Efter sommarjobbet hann jag jobba på Sundsvalls Tidnings sportredaktion och det borde ju egentligen ha varit idealiskt för mig men jag trivdes aldrig riktigt så jag sa upp mig och flyttade till Långsele istället. Det var även då jag startade mitt företag Maul Media och tänkte att det där med uppdrag löser sig, förklarar Miriam och berättar att hon inte bara jobbar som frilansande journalist utan även erbjuder tjänster inom sitt andra stora intresse, musiken.

– Mina föräldrar har spelat i band sedan 60-talet och det har alltid funnits instrument inom räckhåll hemma. Jag har sjungit sedan jag var liten och är självlärd både när det gäller sång och piano.

Hon åtar sig spelningar på exempelvis bröllop, dop och begravningar och arrangerade bland annat en julkonsert i Långsele kyrka i mitten på december.

– Det blev jättelyckat, både eftersom det var så kul att få spela inför publik och för att insamlingen jag gjorde till Suicide Zero i anslutning till konserten gick bra. Det kändes meningsfullt och gav verkligen mersmak att arrangera fler saker nu när pandemin ser ut att lätta upp.

Att vara flexibel och fri att hoppa på olika uppdrag som känns intressanta är en stor anledning till att hon startade Maul Media.

– Jag vill visa att det går att hitta ett sätt där man kan jobba och försörja sig på det man tycker är kul att göra. Om man är öppen och flexibel finns det gott om möjligheter och jag försöker att hålla många dörrar öppna!

Faktaruta:

Namn: Miriam Maul
Ålder: 27
Bor: I Långsele
Gör: Frilansande sportjournalist, musiker och projektledare i egna företaget Maul Media
Gör också: Spelande tränare i Härnösands Innebandyklubb. Brinner för innebandy och tittar på möjligheterna att köra igång någon typ av innebandyverksamhet i Sollefteå.
Smultronställe i Sollefteå kommun: Badstranden i Långsele
