Kyckling på norrländska direkt från Edsele

Efter många år inom de gröna näringarna bestämde sig Larz Hansson och Emilie Häggblom i Edsele att satsa på kycklingbranschen. Efter en lång och minst sagt snårig väg under de senaste fem åren börjar dagen då Norrlandsfågels första leveranser till lokala butiker närma sig.

Larz började sin gröna bana för 14 år sedan när han startade eget och investerade i en skogsmaskin. Emilie kom in i bilden 2013 och eftersom hon också är intresserad av de gröna näringarna bestämde sig paret för att ta över Larz föräldrars gård när de ville sälja.

– Då hade vi redan hjortar så det landade i att jag fortsatte med köttdjuren på gården och Lars utökade skogsföretaget till två skördare och en skotare samtidigt som vi började odla spannmål på vår egen mark, berättar Emilie.

– När jag blev gravid avvecklade vi djurhållningen, det gick inte att att jobba så med den magen helt enkelt. 

Ungefär samtidigt började Larz tankar på att jobba med fjäderfä ta form. Trots insikten om att det är en knepig bransch att ge sig in i, särskilt i Norrland, bestämde de sig för att göra ett försök.

– Då var tanken att testa i några månader för att se var det ledde. Efter ungefär tre år började jag inse att det inte skulle bli så lätt, säger Lars och konstaterar att det det är ett stort projekt att bygga upp den typen av verksamhet även i liten skala.

– Särskilt inte när vi inte vill kompromissa med vår linje. Vi ska vara ett Norrländskt komplement till de stora aktörerna där hållbarhet, omtanke om djuren och landsbygden är grunden.

Ursprungstanken var att föda upp slaktkyckling men under resans gång har projektet vuxit. Idag har företaget i Edsele inte bara uppfödning utan även slakteri och kläckeri, något som krävs för att klara krav kring transporter av både djur och kött.

– Det är tur att vi gillar utmaningar för utmaningar har det verkligen varit gott om, säger Emilie.

– Och det är skönt att vi har varit två under hela processen, då har vi kunnat turas om att orka när saker har gått tungt.

Efter fem års planerande, räknande, investerande, byggande, rivande och återuppbyggande börjar ett stort delmål närmare sig. Inom kort kommer nämligen de första leveranserna från Norrlandsfågel anlända till lokala matvarubutiker och tanken är att tillgängligheten ska öka successivt allt eftersom verksamheten skalas upp.

– Inom fem år vill vi vara helt Norrländska och att våra produkter finns i större delen av Norrlands butiker. Den som vill skynda på processen att kunna få tag i Norrlandsfågel i sin lokala butik kan förslagsvis tipsa antingen butiken eller vår grossist, Västernorrlandsgården, säger Lars som passar på att hylla både medarbetare och rådgivare som varit delaktiga på vägen mot kycklingdrömmen.

– Utan våra suveräna anställda i de olika verksamheterna som sett till att vi kan lägga tid på det här, min bror Pelle som var den som fick upp mitt intresse för fjäderfä och de många bra råden jag fått från folk i branschen hade det aldrig varit möjligt. Nu ser vi fram emot att fortsätta utvecklingen och förhoppningsvis bidra till att fler ser möjligheterna att leva och bo på landsbygden!

Bildtext: Emilie Häggblom och Larz Hansson driver Norrlandsfågel i Edsele, en Norrländsk kycklingproducent som vill vara ett komplement till de stora aktörerna i branschen. Produkterna kommer börja levereras till lokala matbutiker inom kort men på sikt är tanken att de ska finnas över hela Norrland.

