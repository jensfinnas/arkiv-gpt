Bergmans Optik lever vidare

För ett par månader skulle anrika Bergmans Optik stänga för gott. Nu ser läget däremot helt annorlunda ut, i dagarna tar nämligen Björn Neff, optiker från Tyskland, och hans fru Daniela över verksamheten med målet att driva och utveckla företaget vidare.

I Tyskland driver familjen Neff redan ett företag med sju butiker varav fem ingår i kedjan Optinauten. Att de hamnade i Sverige började egentligen med att familjen ville köpa en sommarstuga på ett tillräckligt stort avstånd från butikerna för att det skulle bli för långt att åka in och jobba på semestern.

– Vi behövde en plats där vi skulle kunna koppla av och umgås i lugn och ro tillsammans med vår son Mats. Vi har alltid gillat att resa i Sverige och för några år sedan hittade vi ett hus i Nyland som vi föll för. Därefter har vi försökt spendera så mycket tid som möjligt här, förklarar Björn och berättar att det var runt Pingst förra året som familjen insåg att de ville flytta hit permanent.

– Vi gillar allt från naturen och människorna till samhället och skolsystemet i Sverige så det var ett enkelt beslut!

Det som behövdes för att göra verklighet av planerna var möjligheten att jobba här. Som optiker och företagare ville Björn fortsätta verka i branschen och började planera för att starta upp en filial till Optinauten i Nyland. I våras tipsade Daniela honom om att Bergmans Optik var till salu vilket ledde vidare till ett möte med tidigare ägarna Olof Wahlberg och Margareta Johansson.

– Vi fick en bra känsla direkt, butiken har en bra atmosfär och det märktes tydligt att vi har samma tankar kring företagande i den här branschen, säger Björn.

– För oss har kvalitet och goda kundrelationer alltid varit viktigast och det känns bra att butiken kommer drivas vidare i samma andra, konstaterar Olof och tillägger att Margareta kommer fortsätta jobba i butiken en dag i veckan även framöver.

Björn berättar att både namnet Bergmans Optik och känslan i butiken kommer bli kvar samtidigt som det finns gott om planer för utveckling och modernisering.

– Vi kommer ta med erfarenheter och idéer från våra verksamheter i Tyskland men samtidigt se till att det anrika varumärket Bergmans lever vidare i Sollefteå!


Bildtext: Istället för nedläggning blev det försäljning av Bergmans Optik. Björn Neff och hans fru Daniela (ej i bild) tar över butiken från tidigare ägarna Olof Wahlberg (ej i bild) och Margareta Johansson med siktet inställt på att fortsätta utveckla det anrika varumärket Bergmans Optik i Sollefteå.
