Julstämning på Gruvberget

För fjärde året i rad lyser ljusen i Tomtestugan på Gruvberget i Österforse. Någon som är misstänkt lik Jultomten ligger och sover på soffan och den stora strumpan som hänger på dörren passar utmärkt att lägga sin önskelista i, något som lockar både förskoleklasser och barnfamiljer till stugan under veckorna fram till jul.

Tomtestugan på bjuder på koncentrerad julmagi bland de höga tallarna i slutet på vägen upp på Gruvberget. Hjärnorna bakom den den mysiga idén är Birgitta Eliasson och hennes dotter Emelie Karlström.

– Tidigare var det mina föräldrars sommarstuga men nu är det jag som äger den. Stugan hade inte använts på många år när jag kom på att det skulle vara kul att använda den till något kul för barnen i området och på Kulla Förskola, förklarar Birgitta som började pynta upp stugan både utvändigt och invändigt inför julen för fyra år sedan.

Den lilla stugan ligger på en höjd ovanför vägen och lyser upp i mörkret av långa ljusslingor. Efter en kort promenad upp för trapporna går det att titta in i stugan genom de stora fönstren på framsidan. Inne i stugan finns det mycket att se, bland annat ser det ut som att någon ligger i en soffa och sover.

– Det ska vara lite mystiskt och spännande att komma hit. Vi har en julstrumpa på dörren där barnen kan lämna sina önskelistor. De tar vi in med jämna mellanrum och lägger på ett bord vid fönstret inne i stugan så barnen kan se att någon läser dem, berättar Emelie som har varit med och byggt vidare på Tomtestugan de senaste två åren.

– Bland annat brukar förskolan göra utflykter hit men utifrån antalet önskelistor vi får in verkar det som att det är många andra som också kommer hit.

Stugan är som sagt rejält upplyst på utsidan och innanför fönstren är det full aktivitet i form av bland annat en släde som flyger runt granen, ett tåg som åker runt en liten by på golvet och färgglada ljus som spelar över väggen. 

– Det mesta går på timer så vid 16-tiden vaknar Tomtestugan till liv och snurrar på till klockan 22 ungefär, säger Birgitta och tillägger att projektet har växt för varje år.

– Delar av inredningen kommer hemifrån - vi har inte haft någon julgran hemma de senaste fyra åren - men vi försöker köpa lite nya varje år. Det är förstås lite jobb med att byta batterier och se till att allt fungerar men det är så kul att göra något för barnen!

Tomtestugan är igång från den första advent fram till julafton och alla är välkomna att åka förbi och fylla på med lite julstämning i vintermörkret.

– Vi försöker lägga upp uppdateringar om Tomtetugan i Österforse IF:s kanaler på Facebook och Instagram så där kan man se hur man hittar hit och vad som händer i stugan, avslutar Emelie.
