Ellinor fixar naglar som syns

För ett år började Ellinor Rosenkvist jobba med det som innan var hennes hobby. Nu driver hon eget företag och fixar spektakulära naglar åt kunder både i Sollefteå och Kramfors.

Ellinors intresse för nagelteknik väcktes redan för fyra år sedan, från början som ett sätt att låta bli att bita på sina egna.

– Jag var en inbiten nagelbitare men att fixa till dem hjälpte mig att sluta. Allt eftersom jag blev bättre på att göra snygga förläningar och olika utsmyckningar fick jag hjälpa kompisar som också ville ha snygga naglar, berättar hon.

– För ungefär ett år sedan höll jag på så mycket att jag bestämde mig för att satsa på att jobba naglar. Även om jag redan hade hunnit lära mig mycket själv passade jag på att gå en utbildning via Lilly Nails och när jag var klar fick jag jobb hos Hair by Us i Sollefteå.

I december tog hon nästa steg och startade sitt eget företag, Ellinors Naglar, men det är fortfarande hos Hair by Us man hittar henne tre dagar i veckan. Ungefär samtidigt inledde hon ett samarbete med Veronicas Hårateljé i Nyland där hon numera håller till två dagar i veckan.

– Jag bor i Kramfors så jag var redan van att pendla till jobbet. Nu hyr jag plats i båda salonger, på så sätt blir jag mer tillgänglig och når ut till ännu fler kunder, konstaterar Ellinor och berättar att hon gör allt från vanlig förstärkning och förläning av naglar till mer spektakulära skapelser.

– Det roligaste är att göra de mer extrema varianterna där varje nagel har en egen design med olika färger, glitter och stenar. Men jag gör förstås vanliga enfärgade också, plus att jag även jobbar med tånaglar. 

Som många andra i nagelbranschen är Instagram både en stor inspirationskälla och ett sätt att visa upp sina alster för potentiella kunder.

– Det är egentligen bara fantasin som sätter gränser för vad man kan göra. Jag gillar att få utlopp för min kreativitet och skapa naglar som verkligen syns!

Hennes första månader som företagare har gått bra och trots att det var relativt nyligen hon körde igång som egen har hon gott om planer framöver.

– Intresset för att fixa naglarna verkar fortsätta öka så jag har fått en bra start. Nu håller jag på att utbilda mig inom spraytan också, det känns som ett bra komplement till naglarna. Tanken är att kunna erbjuda det både i Sollefteå och i Nyland så småningom. 


Bildtext: Nyblivna företagaren Ellinor Rosenkvist fixar naglar hos Hair by Us I Sollefteå och hos Veronicas Hårateljé i Nyland under namnet Ellinors Naglar.







