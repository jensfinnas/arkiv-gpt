Ett utmärkt tillfälle att prata näringsliv och utveckling

Den finns gott om intressanta siffror som beskriver näringslivets utveckling i Sollefteå kommun. Därför arrangeras ett öppet möte den 25 maj för alla som är intresserade av företagande, näringsliv och utveckling.

Näringslivet i Sollefteå kommun har haft en stark utveckling de senaste åren, bland annat visar Svensk Näringslivs undersökning av företagsklimatet i Sveriges kommuner att Sollefteå har ökat de senaste fem åren. 

Den årliga rankingen släpps först i höst men redan nu finns siffror över hur företagen har svarat i år jämfört med tidigare år. Dessa siffror - och analyser över hur utvecklingen har sett ut inom olika områden - kommer alltså att presenteras på Hotell Hallstaberget den 25 maj klockan 18.00.

– Näringslivsrådet som består av politiker, tjänstepersoner från kommunen och lokala företagare kommer att vara på plats, dels för att ta del av presentationen men framför allt för att diskutera frågor som rör näringsliv och utveckling, berättar Thomas Östlund från kommunens näringslivsenhet.

– Vi kommer även att få en presentation av en nyligen släppt ranking från Sveriges kommuner och regioner (SKR), INSIKT, över hur de som haft olika ärenden med kommunen upplever kommunens service och hantering. Maria Söderlund, bygg- och miljöchef kommer presentera årets resultat. Det är ett öppet möte och alla som är intresserade av de här frågorna är välkomna. 

Under kvällen bjuds det på lättare förtäring plus att det blir kaffe och tårta i samband med att Företagarna i Sollefteå passar på att presentera sin undersökning Välfärdsskaparna.

– Det handlar om att lyfta fram hus stor del av exempelvis skatteintäkter och arbetstillfällen som skapas av småföretagare. Här i Sollefteå står exempelvis småföretag och deras anställda för 29% av skatteintäkterna vilket motsvarar 240 miljoner kronor, förklarar Sandra Molitor Sjöberg, ordförande för Företagarna i Sollefteå.

– Det är mycket på gång i kommunen just nu så vi hoppas att alla som är intresserade tar sig tid att vara med. Vi står inför spännande tider men och det gäller att vi jobbar tillsammans för att ta tillvara alla möjligheter som ligger framför oss!

Bildtext: Kvällen den 25 maj är ett tillfälle att lägga på minnet för alla som är intresserade av näringsliv och utveckling i Sollefteå kommun. Då genomförs ett öppet möte där politiker, tjänstepersoner, företagare och andra intresserade har möjlighet att ta del av intressanta siffror kring näringslivet och även diskutera framtid och utveckling.


