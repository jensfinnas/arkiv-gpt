Sollefteåbladet testar: Kickboxning med Fight Club Näsåker

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

När man ser något som heter Fight Club Näsåker dyka upp i flödet är det förstås omöjligt att inte bli nyfiken. Därför samlade vi ihop några testare och begav oss västerut för att se om en slagsmålsklubb är lika farligt som det låter. Spoiler - det visade sig vara noll procent farligt men ett hundra procent jobbigt.

Vi möttes upp i Näsåkersskolans gymnastiksal där Niklas Blomqvist tog emot och berättade att Fight Club Näsåker har funnits i ungefär ett år. Inriktningen är är kickboxning och klubben har både en barngrupp och en vuxengrupp som i dagsläget tränar en gång i veckan.

– Vi har redan ett 40-tal medlemmar i klubben och intresset växer bland både stora och små. Tvärt emot vad namnet antyder så är vi världens snällaste klubb och vem som helst kan vara med, vi anpassar övningarna så det ska funka för alla, understryker han innan huvudtränare Ada Häggkvist Aarvåg meddelar att det är slutsnackat och dags att köra igång. 

Därefter gick vi definitivt från snack till verkstad. Efter en grundlig uppvärmning fick vi en teknikgenomgång av grunderna i form av raka slag, krokar och uppercuts, raka sparkar och sidosparkar. Sedan var det dags att använda våra nyvunna kunskaper i praktiken genom att para ihop oss och utföra olika kombinationer mot mitsar. Tungt och svettigt men samtidigt klart tillfredsställande när det smäller lite!

Lite då och då ropade Ada ut vems tur det var att vara plågande. Den personen fick då direkt välja en styrkeövning som gruppen blev tvungen att göra innan passet fortsatte. En rolig men precis som namnet utlovade plågsam krydda som gjorde att tempot i träningen låg på topp hela tiden.

Den sista delen av teknikträningen var lite lätt och mjuk sparring med mittsar på händerna och mycket att hålla i huvudet. Upp med garden, röra på fötterna, försöka få iväg några slagkombinationer och kanske våga sig på en spark också. Och dessutom komma ihåg att andas ibland. Det är sällan två minuter kan kännas så länge!

– Alla är välkomna att träna med oss, vi kör året runt och här framöver finns det planer på att utöka till två träningar i veckan. Det behöver inga förkunskaper alls, vi går igenom grunder och teknik varje gång så det går att hoppa in när som helst!


Bildtext: Tufft, intensivt och kul sammanfattar Sollefteåbladets test hos Fight Club Näsåker som kör kickboxning i skolans gymnastiksal. Klubben har både en barn- och vuxengrupp och vem som helst kan vara med på träningarna oavsett ålder, fysik och tidigare erfarenhet. Mer information finns i klubbens kanaler på Facebook och Instagram.

