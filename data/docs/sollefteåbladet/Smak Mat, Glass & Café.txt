Smakfull nyöppning på gågatan

I början av juni slår Adam Bozan upp portarna till sitt nya koncept Smak Mat, Glass & Café. Hans nya adress är Storgatan 55 - alltså granne med Swedbank - och det finns även mycket nytt på menyerna.

Adam är ett bekant ansikte för många genom Lilla Cafét som han drev under många år plus att han utökade sin verksamhet med Kaffe Smak Rosteri för X år sedan. I vintras stängde han ner sitt café och påbörjade flytten till nya och större lokaler på andra sidan gatan.

– Nu när jag öppnar på ett nytt ställe passar jag på att lansera ett helt nytt koncept på samma gång. Kärleken till goda smaker och framför allt kaffe i alla former är fortfarande i fokus men vi nu kommer vi utöka menyn med mat också, berättar han och förklarar att Smak Mat, Glass & Café kommer ha ett utbud som funkar från morgon till kväll.

– Jag kommer fortfarande servera goda frukostmackor, tårtor och andra hembakade godsaker för den som vill komma in på en fika. Det stora utbudet av mjukglass och kulglass blir också kvar. Samtidigt lägger jag till en ny meny med stora fyllda mackor som vi gör direkt i samband med att kunderna beställer plus att vi erbjuder en meny med vällagade maträtter för den som är sugen på lunch eller middag.

Hans stora intresse för kaffe finns som sagt kvar och den ädla drycken kommer spela en viktig roll  även i det nya konceptet. Rosteriet har följt med och står uppställt längst in i lokalen, inredningen har gott om detaljer från återanvända kaffesäckar och hyllorna vid kassadisken dignar av koppar, kannor och påsar med lokalt rostade bönor.

– Det här är något jag har planerat länge och de senaste månaderna har jag lagt mycket tid på att renovera och inreda så allt ska vara precis som jag vill ha det. Nu känns det kul att äntligen få hälsa nya och gamla kunder välkomna till Smak Mat, Glass & Cafe!

Bildtext: I början av juni är det premiär för Smak Mat, Glass & Café, Adam Bozans nya koncept som kombinerar hans stora kärlek till kaffe med en välfylld meny med mat, mackor, fika och självklart många varianter av kaffe.
