Jagharenidé.nu gör comeback

För åttonde året arrangerar BizMaker idétävlingen jagharenidé.nu som syftar till att främja entreprenörskap i stort och väcka nyfikenhet för nyföretagande i Västernorrland.

Alla som har en idé om en produkt eller tjänst som förbättrar människors vardag och samhället, löser problem eller kanske en ny teknisk lösning kan vara med.Tävlingen öppnade den 17 januari och pågår fram till 20 februari så alla som har en bra idé bör passa på att lämna in ditt bidrag så snart som möjligt.

– Det blir spännande att ta tempen på idérikedomen bland invånarna i Västernorrland. De samhällsförändringar som uppstått till följd av pandemin tror vi har genererat en hel del tankar och idéer som kan vara intressanta att ta del av, säger projektledare Ewa Sandeheim.

Nomineringsdags till Stjärnkväll

Den sista biten konfetti har knappt hunnit landa efter förra årets framskjutna Stjärnkväll men nu är det dags att nominera till 2021 års företagsutmärkelser.

2021 var på många sätt ett minst lika krävande år som 2020 när det gäller företagande. Pandemi, restriktioner och förändrade förutsättningar har inneburit stora utmaningar för våra lokala företag som utöver servicen de erbjuder även står för en stor del av arbetstillfällena i kommunen. Att nominera sitt favoritföretag är därför ett ypperligt tillfälle att hylla våra företagare och ge dem en välbehövlig klapp på axeln.

Precis som förra året är det numera kategorierna Årets Företagare, Årets unga företagare, Årets UF, Årets attraktion, Årets Våghals, Året Arbetsgivare och Årets Omtanke som gäller. Nominerar gör man enklast via arrangörens Företagarna Sollefteås hemsida innan den 31 som är deadline för nomineringar.

Åhmans Färg lanserar webbutik.

I slutet på förra året tog Åhmans Färg ett stort steg ut i den digitala världen genom att lansera Åhmans Interiör, en webbutik fylld med utvalda inredningsprodukter. 

Sidan innehåller samma välkomponerade sortiment när det gäller inredning som företaget erbjuder i sin fysiska butik på Industrivägen. Ett smidigt sätt att både kolla igenom och handla nya prylar till sitt hem oavsett om man bor nån annanstans i landet eller är Sollefteåbo som både gillar att shoppa på nätet och att handla lokalt.

– Vår vision är att skapa drömhem som gör att så många människor som möjligt blir lyckliga av sina hem, säger ägaren Malin Lindström och hälsar alla inredningsintresserade välkomna till Åhmans Interiör.

Hitta balansen på Österåsen

Livsstilsmedicin Österåsen erbjuder massor av alternativ för den som vill satsa på sitt välmående under våren 2022. Promenadstigarna och utsiktsplatserna är mysiga utflyktsmål för hela familjen men för den som vill unna sig lite mer långvarig vistelse på Österåsen finns det också gott om alternativ.

Weekendprogrammet innehåller allt från helger inriktade på att skriva, laga mat, träning och kultur till natur och mindfullness. Först ut är tema Kropp & Själ mellan 25-27 februari som innehåller lugna aktiviteter som stärker och ger balans åt både den inre och yttre hälsan.

Under våren erbjuds även kursveckor med riktat innehåll för tobaksavvänjning, kost och stresshantering. Den som inte vill boka in något speciellt tema men ändå vill ta del av motionspass, avspänning, föreläsningar och den unika miljön på Österåsen går det även att boka in sig som veckogäst. 

