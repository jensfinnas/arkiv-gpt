Sollefteåbladet testar: CrossFit med Hero Fitness

Ibland ger vi på Sollefteåbladet oss ut och testar ett yrke, idrott, föreningsverksamhet eller egentligen vad som helst som vi tycker verkar kul. Resultatet delar vi med oss av både här i tidningen och i våra kanaler på sociala medier. 

För ovanlighetens skull lyckades vi samla hela Sollefteåbladet-styrkan när vi den här gången begav oss över till Hero Fitness för att testa träningsformen CrossFit. Praktiskt nog håller Hero Fitness till ett stenkast från vår redaktion men det hindrade inte vissa från att ta bilen till passet. 

Det skulle dock visa sig att det var bra att spara på krafterna. Väl på plats möttes vi av Andreas Grahn och Julia Östlund som har drivit Hero Fitness sedan våren 2020. De inledde med en snabb beskrivning av CrossFit och förklarade att tanken är att utövaren ska bli så allsidigt tränad som möjligt. Därför innehåller träningen en kombination av styrke- och konditionsträning i form av funktionella övningar som varieras i det oändliga.

– De flesta tycker att det brukar vara svårt att komma iväg och träna, därför ville vi skapa en stämning här som gör att medlemmarna ser fram emot att komma hit och träffas och kämpa tillsammans. Träningen går att anpassa så att alla kan vara med utifrån sina egna förutsättningar och det handlar bara om att bli bättre själv, inte tävla mot någon annan, sammanfattade Julia innan det var dags att köra igång.

De dryga 50 minuterna som följde var både svettiga och tunga. Efter uppvärmning och en teknikgenomgång av vanliga benböj fick vi köra igenom två set enligt principen AMRAP - As Many Reps As Possible. Det innebär att utföra en serie övningar efter varandra så många varv som möjligt under en viss tid, bland annat utfallssteg, burpees, lyfta och bära tunga bollar och cykla airbike, en ondskefull variant av motionscykel som även innefattar armträning och som blir tyngre ju snabbare man cyklar.

När klockan hade räknat ner de sista sekunderna var det ett slutkört gäng som spred ut sig över golvet med varierande grad av styrsel i kroppen. Gemensamt för alla fem var nöjda leenden som skymtade fram mellan flåsningarna. Det är onekligen något speciellt med att låta kroppen jobba riktigt hårt, särskilt när man kämpar tillsammans och peppar varandra att orka lite mer än man tror att man klarar av.

Vi var helt klart stelbenta på väg hem och undertecknad hade svårt att hålla kameran stilla under eftermiddagens hemma hos-reportage men hela gänget var överens om att vårt besök hos Hero Fitness var riktigt roligt. Vi kan varmt rekommendera att ge det ett försök!


Bildtext: Den här månaden testade Sollefteåbladet CrossFit tillsammans med Andreas Grahn (längst t.v.) och Julia Östlund (längst t.h.).
