Sollefteåkalaset

Den 28 maj står Sollefteå värd för världspremiären av ett helt nytt koncept – en folkfest i arenaformat. Välkommen till Niphallen och njut av fyra kända artister, servering och allmänt härlig feststämning!

Det är Karlsson & Norberg Event som myntat idén och flera liknande konserter är planerade – då under namnet Arenakalaset.
- Vi har inbokade datum i bland annat Lidköping, Västerås och Örnsköldsvik under sommaren, men vi startar i Sollefteå. Vi vill att det ska bli en riktig folkfest och ett perfekt sätt att kickstarta sommaren i Sollefteå. Så här efter några år med pandemi känns det förstås extra roligt att få köra ett event utan några restriktioner igen, säger arrangören Thomas Norberg.
Fyra kända artister kommer att spela på Sollefteåkalaset: Chris Kläfford, Markoolio, Dotter och hemmasonen Emil Assergård. 
- Våra tidigare event har varit mer inriktade på rock och hårdrock, men nu vill vi nå en bredare publik och välkomna hela familjen. Det blir stående publik framför scenen, men läktarna kommer vara öppna om man vill hålla sig lite på avstånd, och det kommer finnas ett serveringsområde med 250 sittplatser där man kan köpa både mat och dryck – både med och utan alkohol. Barn från 10 år är välkomna med målsman, säger Thomas.
Inget är väl så underbart som att få spela i sin egen hemstad, och Emil Assergård ser fram emot att kliva på scenen i Niphallen.
– Det ska bli grymt kul att komma upp och köra i Sollefteå, både för att det är på hemmaplan men framför allt att få testa ett helt nytt koncept också, konstaterar Emil när Sollefteåbladet hinner byta några ord efter spelningen han gjorde i samband med invigningen av GB-skolan.
I skrivande stund har Emil Assergård släppt hela åtta nya låtar under året och är mitt uppe i sin turné Våran sista sommar där Sollefteåkalaset är ett av stoppen.
– Jag hoppas att Sollefteåborna är lika taggade på kalas som jag är!



