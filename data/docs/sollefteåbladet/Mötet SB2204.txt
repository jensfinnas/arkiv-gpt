Han har haft oräkneliga roller inom Sollefteå kommun - ibland flera samtidigt - men den gemensamma nämnaren har alltid varit utveckling. Nu för tiden håller han i trådar kopplade till allt från infrastruktur och bredband till etableringar och inflyttning i en kommun som andas medvind och framåtanda. Den här månaden möter Sollefteåbladet Mikael Näsström, tillväxtchef som blandar helikopterperspektiv i jobbet och närkontakt med marken när de nya längdskidorna sitter på fötterna.

På senare år syns han ofta i sammanhang dom har med fibernät, digitalisering och IT och att göra men han började sin karriär inom Sollefteå kommun som ADB-samordnare, en roll som dagens teknik har sprungit ifrån rätt rejält sedan dess.

– Som så många andra Sollefteåbor pluggade jag i Umeå. Jag läste till systemvetare och lagom till jag var klar dök det där jobbet upp hos kommunen.

ADB står för automatisk databehandling, ett begrepp som kan ses som föregångaren till dagens IT eller informationsteknik. 1991 när Mikael fick jobbet handlade det om att automatisera utskrifter av fakturor och löner.

– Jag sökte utan att riktigt vara med på att det handlade om en chefsroll så det blev en tuff utmaning som nyutexaminerad. Men det var lärorikt och jag fick vara med när kommunens då tre personer starka IT-avdelning bildades och planen för den fortsatta digitaliseringen sattes. 

Sedan dess har han haft en fot kvar inom det tekniska - han är exempelvis chef för Sollefteå Stadsnät - samtidigt som utveckling inom andra områden också har tillkommit på hans bord.

– Jag har nog alltid varit mer för utveckling än drift och förvaltning, konstaterar han och förklarar att han som tillväxtchef är ytterst ansvarig för frågor som rör näringsliv, infrastruktur, strategiska etableringsfrågor, kompetensförsörjning och kommunens attraktionsförmåga.

– Mina händer finns definitivt i många syltburkar men det beror på att det handlar om frågor som hänger ihop på många sätt. För att locka aktörer att etablera sig behöver det finnas infrastruktur och för att näringslivet ska utvecklas måste företagen kunna få tag på rätt kompetens. Min roll är att ha en helhetssyn på området tillväxt och ha koll på att den ena handen vet vad den andra gör i kommunsammanhang.

Han betonar att kommunens tillväxt framför allt bygger på samarbete, både internt inom den egna organisationen men även med det lokala näringslivet, med resten av regionen och även nationellt.

– Jag har det övergripande ansvaret men jobbar med massor av engagerade och drivna personer som fokuserar på de olika områden som tillsammans skapar förutsättningar för hållbar tillväxt. 

På agendan just nu finns bland annat att få igång bostadsbyggandet, jobba för att få tillbaka persontrafiken längs järnvägen, X och föra diskussioner med aktörer som vill etablera sig på Hamre-området i Långsele.

– Det gäller att ha split vision och framför allt lyssna på många olika infallsvinklar till frågorna vi jobbar med. Vad som är rätt väg att gå är sällan så svart eller vitt och vi jobbar för att hitta lösningar som ska vara bra på lång sikt och gynna hela kommunen.

På senare tid har flera positiva saker fallit på plats, exempelvis återetableringen av Västernorrlands Regemente, det pågående hotellprojektet i Junsele och förra årets positiva flyttnetto - alltså att fler valde att flytta till Sollefteå än att flytta från kommunen under 2021.

– Vi har helt klart medvind nu och är på väg i en bra riktning. Sollefteå syns i många positiva sammanhang och vi får allt fler förfrågningar och kontakter från aktörer och personer som har blivit intresserade av vår del av landet, berättar Mikael och tillägger att pandemin också kan ha bidragit till att att fler väljer att flytta från storstäderna. 

– Flyttströmmarna ändars och fler vill ha fördelarna som finns med att leva i vår del av landet. Det tillsammans med alla spännande projekt vi har på gång gör det extra roligt att jobba med tillväxtfrågor just nu!

Faktaruta:

Namn: Mikael Näsström
Ålder: 55 år
Bor: I centrala Sollefteå
Familj: Frun Helena samt barn och barnbarn som nyligen har flyttat hem till Sollefteå
Gör: Tillväxtchef på Sollefteå kommun
Gör också: Investerade nyligen i ny utrustning för att återupptäcka längdskidåkningen. Siktar på årets andra tur innan säsongen är slut.
