Cykelsuccén fortsätter

De senaste årens satsningar på cykling i Sollefteå har landat lika bra som en heldämpad mountainbike i kuperad terräng. Årets säsong är i full rullning och möjligheterna till äventyr på två hjul är större än någonsin.

Den stora cykelsatsningen är resultatet av ett nära samarbete mellan näringslivet och kommunen i Sollefteå. Efter initiativ från Företagarna Sollefteå i början av 2021 har utvecklingen gått i rekordfart. Genom gemensamma nätverk säkrades finansieringen och redan i slutet av juni samma år kunde den första etappen invigas i Hallstabacken.

– Finansieringen var förstås en avgörande fråga. Vi lyckades säkra över 500 000 kronor i sponsring från lokala företag plus att vi sökte medel från ICA-stiftelsen Folkeprojektet. Sollefteå kommun dubblera det beloppet och därefter söktes medel från Leader Höga Kusten och Region Västernorrland, säger Ulf Schön, Företagarna Sollefteå.

Totalt har det hittills investerats runt 5,7 miljoner kronor och byggprojekten har engagerat flera lokala företag. Under åren som följt sedan öppningen av de första banorna i Hallstabacken har utbyggnaden av leder, flow trails och teknikområden fortsatt - både på Hallstaberget och på Remsle - och de nya cykelmöjligheterna lockar både Sollefteåbor och besökare ut i naturen.

– Nu finns det mer att uppleva på cykel än någonsin! De nya lederna på Remsle är färdigställda med utmanande utförslöpor, nybyggda (träbroar med vertikala kurvor) och en rejäl grusgrop och vi har skyltat upp ännu fler cross country-leder på Hallstaberget och i Västra Skogen, berättar Bengt Åkerlind, fritidschef på Sollefteå kommun, och passar på att tipsa om möjligheterna till fartfylld utförsåkning i Hallstabacken i sommar.

– Liften körde igång för sommarsäsongen i våras och mellan vecka 26 och 32 är den öppen alla dagar mellan klockan 11.00 och 16.00. Efter vecka 32 blir det lördagsöppet och kvällsåkning tå dagar i veckan en bit in på hösten. Med lite draghjälp blir det lätt att ta sig upp till starterna för våra flow trails som passar både barn och vuxna!






