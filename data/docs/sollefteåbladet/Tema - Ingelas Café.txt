30 år med hemlagade klassiker

Ingelas Café har serverat hungriga Näsåkersbor och besökare i bygden hemlagade klassiker sedan 2006. Trots tuffare tider trivs hon bra i tillvaron, mycket tack vare en trogen kundkrets och bra samarbeten i byn.

– Jag är evigt tacksam för alla kunder som handlar av mig! Dels alla som kommer hit och äter men  företagskunder och andra som beställer mat och fika till möten, minnesstunder och andra tillställningar är också otroligt viktiga, konstaterar Ingela Nilsson som driver företaget.

På menyn finns allt från bakverk och tårtor till mackor, smörgåstårtor och mat. Ingela bakar och lagar allt själv och flera av rätterna har varit med henne i över 30 år.

– Innan jag startade caféet drev jag serveringen på hembygdsgården i 14 år och exempelvis fläskpannkakan, raggmunkarna och rullpannkakorna med köttfärs har funnits med sedan dess. De fick följa med när jag startade upp Ingelas och är minst lika populära fortfarande!

Att tiderna är tuffare märker hon förstås på inköpspriser och andra omkostnader men tillströmningen av kunder är ungefär samma som tidigare.

– Näsåkersborna är trogna, vissa kommer förbi nästan varje dag. Dessutom pågår det en del större jobb i området, det märks exempelvis runt lunchtid då det kan bli riktigt stressigt ibland.

Precis som förra året kommer Ingelas att vara öppet på sommaren, eventuellt med mer fokus på fika istället för mat beroende på bemanningen.

– Vi har många stammisar bland turisterna också, det är så kul när de kommer tillbaka år efter år, säger Ingela som trots långa dagar i köket trivs och mår gott som företagare.

– Det är klart att man blir trött ibland efter långa dagar i köket men att träffa folk ger alltid ny energi!

Bildtext: Ingela Nilsson som driver Ingelas Café i Näsåker har bra koll på klassikerna. På menyn finns både hemlagad husmanskost och hembakt fika, bland annat härligt välfyllda semlor.

