Sollefteåbladet testar:
Skoteråkning med Nipstadens Skoterklubb

Med tanke på hur stort skoterintresset är i vår del av landet var det verkligen på tiden att vi gav oss på att testa skoteråkning, särskilt med tanke på de åtskilliga mil av fina skoterleder som finns alldeles runt knuten i Sollefteå. Med andra ord var vi verkligen inte svårövertalade när Nipstadens Skoterklubb bjöd ut oss på en tur till Knäsjötjärn. 

Vi samlades vid Hallstabackens parkering en lagom krispig januarifredag. Efter att ha blivit tilldelade varsin skoter - stort tack till klubben och Sollefteå Servicecenter för lånet! - inledde vi expeditionen med en genomgång av säkerhet och ledvett med Jörgen Lundgren, ordförande i Nipstadens Skoterklubb som ansvarar för runt 15 mil skoterleder på södra sidan om Ångermanälven.

– Vi har fantastisk natur här i Sollefteå och med skoter går det att ta sig ut i terrängen på ett helt annat sätt än med bil eller till fots. Det viktiga är att alla som kör ser till att respektera förbudsområden och att hålla sig till lederna, understryker han innan vi startar upp maskinerna och beger oss iväg.

Den första etappen gick längs vägen upp till Hallstahotellet, en nydragen led som stod klar i höstas efter många timmars grävande. Därefter tog vi oss vidare längs två mil av härligt slingrande leder genom skogar och över myrar till Knäsjötjärn och den ena av klubbens två raststugor. Där hade Michael Ekholm redan sett till att det fanns en sprakande eld i både kaminen och grillplatsen.

– Både den här och Eriksbergsstugan är välbesökta vintertid. Det är skönt att kunna komma in och värma upp sig och det går faktiskt att övernatta i stugorna om man vill göra en längre tur, konstaterar han medan vi hugger in på en stärkande grillkorv med alla nödvändiga tillbehör.

Trots vår minst sagt varierade rutin när det gäller motorfordon hade ingen av oss några problem att manövrera längs lederna. Efter energipåfyllningen i raststugan tog vi en omväg via en istäckt sjö för att känna på lite åkning i lössnö på vägen tillbaka, en övning som både bjöd på fastkörningar och varierande grad av åkning ”på rulle”, d.v.s. motsvarigheten till att köra på bakhjulet med en motorcykel.

– Jättekul och definitivt bekvämare än att åka längdskidor, sammanfattade Fanny som fick medhåll av övriga i testpatrullen som alla var ytterst belåtna med dagens upplevelser.

– Det ligger mycket jobb bakom att hålla lederna i bra skick, dels under barmarkssäsongen då vi röjer, lagar och bygger nytt men även vintertid då vi är ute och sladdar lederna fler gånger i veckan, säger Jörgen och avslutar med att påminna om att det bästa sättet att stötta skoterklubbarnas arbete är att lösa medlemsskap och ledbevis.


Bildtext: Hela Team Sollefteåbladet samlade vid Knäsjötjärn när vi testade att köra snöskoter tillsammans med Jörgen Lundgren och Michael Ekholm från Nipstadens Skoterklubb. 



