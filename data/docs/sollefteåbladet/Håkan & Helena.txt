Seniorliv (Ej spikad rubrik)

Som pensionär i Sollefteå är det inte svårt att fylla sina dagar. Det vet exempelvis Helena Forsström och Håkan Larsson som har låtit sina olika intressen blomma ut rejält sedan arbetslivet över gått i det fria pensionärslivet.

Håkan jobbade tidigare som barnpsykolog men gick över till att vara heltidspensionär för tre år sedan. I höstas gjorde Helena honom sällskap på pensionärssidan efter ett långt yrkesliv som lärare. De har både hunnit med 25 år av gårdsliv med hästar i Österforse och några år i lägenhet innan de hittade en lösning som kombinerar det bästa av båda världar.

– Sedan åtta år hyr vi ett litet hus intill Hågesta Gård, herrgården som ligger bredvid discgolfbanan på Hågestaområdet. Det är precis lagom stort och har gamla trägolv och öppen spis plus att det ligger lite avskilt trots att vi bor så centralt, säger Håkan som ser stora fördelar med att vara hyresgäst.

– Vi har gott om gräsytor och bra parkering men vi behöver varken skotta eller klippa gräs, precis det vi ville slippa när vi flyttade till lägenhet en gång i tiden.

Istället lägger de desto mer tid på sina intressen, både gemensamma och individuella. Helena är en hängiven hundsportare och spenderar många timmar med sina två kelpies, Brizzie och Lime, som hon tränar och tävlar med.

– Hundintresset började för 20 år sedan och har spårat ur mer och mer sedan dess, skrattar hon och berättar att det numera är grenarna nosework, tävlingslydnad, spår och specialsök som hon och hundarna fokuserar på.

– Vi har fantastiska möjligheter att träna precis runt knuten men vi åker runt mycket i landet också, både för att gå kurser och tävla. 

Håkan har inte snöat in på hundar på samma sätt men hänger gärna med på resorna ändå. Han är nämligen inbiten golfare och passar på att testa golfbanor runt om i landet istället.

– Det är kul att se sig om men jag spelar förstås mest på hemmaplan, golfbanan i Österforse är otroligt fin och jag försöker vrida ur säsongen så mycket det går. I vintras började jag spela Bridge så nu har jag det att ägna mig åt under vintersäsongen.

Utöver sina respektive intressen ägnar de sig gärna ut utflykter i Höga Kusten, kulturevenemang, middagar med kompisar och träning i olika former.

– Det blir många promenader tillsammans med hundarna och i vintras provade vi att låta dem dra när vi åker längdskidor på Storskällmyren. När det inte är golfsäsong kör Håkan crossfit med seniorgruppen hos Hero Fitness och jag försöker komma iväg till Aquarena för lite simning eller styrketräning, berättar Helena som gärna skulle fylla på med mer aktiviteter bara det fanns fler timmar på dygnet.

– Jag vill ta grönt kort och kunna haka på en golfrunda ibland men just nu finns det inte tid. Vi vill ju hinna träffa våra barn och barnbarn så ofta som möjligt också!

Parets två barn och fyra barnbarn bor i Umeå så det går sällan långt mellan gångerna de ses.

– Med Norrlandsmått är det ju ett stenkast, konstaterar Håkan som är hallänning i grunden. 

– Det är inga problem att åka dit över dagen och det är nära för dem att komma hem hit till Sollefteå. Det finns alltid nåt att hitta på med barnbarnen, på somrarna åker vi till Risön eller återupptäcker badsjöar och vintertid har vi nära till badet på Aquarena.

Inför sommaren är siktet inställt på att ta sig an OK Nipans orienteringsutmaning Hitt’ ut Sollefteå.

– Efter att ha bott här så länge trodde vi inte att det fanns några nya ställen att upptäcka men där hade vi fel. Vi kan verkligen rekommendera att plocka upp en karta och börja leta kontroller!
