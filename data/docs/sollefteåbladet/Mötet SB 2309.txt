Sollefteåbladet möter - Anki Johansson

Det är inte bara för att hon är smed som hon har många järn i elden. Hon är dessutom caféföreståndare, motorentusiast och nybliven sångerska i ett dansband. Den här gången möter Sollefteåbladet Anki Johansson, inflyttad Ramselebo som gillar att leva i minnet av en tid som försvunnit.

– Jag är inte så mycket för nutiden egentligen, i hjärtat lever jag nog mer som för 50-60 år sedan, konstaterar Anki som alltid har haft en dragning åt det nostalgiska hållet.

– Dels gillar jag retro-prylar, äldre bilar och gamla möbler men det är framför allt hur det sociala livet såg ut förr som jag skulle vilja ha tillbaka. Man umgicks på ett annat sätt då, världen var långsammare men folk träffades mer spontant.

Intresset för äldre tider har hon haft sedan hon var liten. Anki är uppväxt i Göteborg och fascinerades bland annat av berättelser om hur hennes mor- och farföräldrars liv såg ut förr. 

– Min farfar är från Hallviken där han hade en Konsum-butik. För några år sedan bestämde jag mig för att flytta norrut och i samma veva tog jag över fastigheten efter honom. Sedan dess driver jag en loppis där som jag fortfarande har öppen med jämna mellanrum, berättar hon och förklarar att loppisen både är en inkomstkälla och en plats för folk att träffas på.

– Att få folk att umgås har alltid varit min grej! Det var bland annat därför jag startade mitt café förra året, jag ville skapa en hemtrevlig mötesplats där jag även kan anordna olika aktiviteter och evenemang.

Café Station ligger i Ramseles busstation som hon för övrigt är ägare till. Att köpa fastigheter är nämligen också något hon gör ibland, ofta spontant och inte alltid med en tydlig plan.

– Det får bli lite vad det blir, ibland ser jag potential i något och går på känsla. Utöver mitt eget hus har jag ett hus till som jag hyr ut och nyligen köpte jag den gamla läskfabriken i Ramsele. Jag fastande för att det har många garage men nu har jag även upptäckt att det är bra akustik därinne. Men framför allt ville jag rädda en gammal byggnad som bär på mycket historia men som inte var i något vidare skick.

Den fina akustiken kommer hon ha extra mycket nytta av här framöver. Sedan några månader tillbaka kan hon nämligen lägga till dansbandssångerska på meritlistan.

– Det var förstås lite oväntat men det var också en spontant grej som ledde vidare till nya möjligheter. Det började med att jag la ut en liten video på Facebook i vintras där jag provade att sjunga lite. Jag sjöng mycket som liten men har egentligen aldrig sjungit inför någon annan förrän nu.

Videon spred sig och nådde bland annat någon av medlemmarna i Nowaz Orkester från Backe som bad henne komma och provsjunga hos dem. Bandet gillade vad de hörde och i sommar kommer Anki hänga med ut på spelningar på danser runtom i närområdet.

– Det ska bli jättekul, jag har fått bra feedback från flera håll och kvällar på dansbanan hör ju verkligen hemma i min nostalgiska drömtillvaro!

Bland dagar i caféets kök och kvällar bakom mikrofonen försöker hon även spendera tid i smedjan på Ramseles hembygdsgård som hon får låna av hembygdsföreningen. Med många andra järn i elden har det inte blivit lika ofta som hon skulle vilja men både nyckel och en korg med verktyg finns alltid i bakluckan på hennes Opel Rekord om andan skulle falla på.

– För att smida behöver jag vara kreativ och då behövs inspiration. Just nu har caféet tagit mycket tid i och med att jag även har hand om Bussgods och måste finnas på plats under bestämda tider. Men jag har en del smidesjobb som ligger och väntar och det är verkligen kul att hålla på med när det väl blir av, förklarar hon och tillägger att intresset för smide kommer från hennes pappa som är plåtslagare och jobbade i verkstad.

– När jag kom upp hit till Ramsele fick jag lära mig smida av Tommy på Murås Bruk och sedan dess gör jag både jobb på uppdrag av andra och producerar en del egna saker som ljusstakar och krokar som jag säljer.

Hennes intressen och yrken spretar onekligen åt olika håll men den tydligaste röda tråden i Ankis liv är att hon väljer att göra sånt hon tycker är kul och alltid litar på att saker och ting löser sig till det bästa i slutändan.

– Jag var mer organiserad förut men det är inte alls lika kul. Det är en mycket större frihet att inte planera så mycket, sänka kraven lite och låta livet spreta lite!



Faktaruta

Namn: Ann-Christine Johansson men kallas för Anki
Ålder: 41
Bor: I centrala Ramsele
Familj: Sonen Ossian, 10 år
Gör: Driver Café Station, en loppis i Hallviken, smider och sjunger i dansband. Bland annat.
Kör: En Opel Rekord från -58 som vardagsbil och en Desoto 361 från X
Smultronställe i Sollefteå kommun:






