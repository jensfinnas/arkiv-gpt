Gymnasietekniker designar fågelholkar till Hågestaön
 
Friluftsfrämjandet har flera projekt på gång för att göra Hågestaön ännu mer inbjudande för friluftsliv. Som en del i det samarbetade föreningen bland annat med Sollefteå Gymnasiums Teknikprogram kring nyskapande fågelholkar.
 
– Hågestaön är en fantastiskt fin plats som både ligger centralt och har massor av möjligheter till friluftsliv för alla åldrar. Just nu håller vi bland annat på att planera barnstigar, naturnära fikaplatser, fler bänkar och vi planerar bygge av en parkourbana intill utegymmet, berättar Cristina Waaranperä som är projektledare och styrelsemedlem I Friluftsfrämjandet Sollefteå.
 
– Som en del i utvecklingen av ön vill vi även få upp fler fågelholkar som får besökarna att lyfta blicken och upptäcka både trädtopparna och djurlivet. Arbetsmarknadsenheten har byggt några vanliga knipholkar åt oss som redan ligger uppsatta på ön i närheten av Laxes hydda men när vi började fundera på andra utformningar kom Mats Lidström på Sollefteå kommun på att Teknikprogrammet kanske skulle kunna göra något coolt åt oss.
 
Teknikprogrammets designinriktning har en lång historia av att jobba med uppdrag som är kopplade till riktiga projekt i samhället. När Helene Johansson som är lärare i designinriktningen fick frågan hakade hon och klassen på direkt.
 
– Det är precis den här typen av utmaningar vi gillar! Det finns tydliga normer och regler för vad våra fågelarter behöver samtidigt som det finns gott om utrymme för kreativa utformningar, förklarar hon. Framför allt ger det så mycket att eleverna får möta samhället genom att jobba med verkliga uppdrag och på så vis få konstruktiv feedback av beställaren!
 
I samband med en redovisning av elevernas arbete i kommunhusets A-sal visades prototyper upp tillsammans med utförliga beskrivningar av konstruktionerna och idéerna bakom dem. Två av holkarna är nu i produktion via Arbetsmarknadsenheten där Urban Bölander har ett samarbete med Länsstyrelsen för ”biotopåtgärder”. Friluftsfrämjandet ser över möjligheterna att producera alla kreationerna för montering på Hågestaön.
 
– Det blev riktigt lyckat med massor av kreativa idéer och smarta lösningar. Eleverna har gjort ett mycket bra jobb och vi är jättenöjda med förslagen, avslutar Cristina.
 
Bildtext: Elever från GB-skolans teknikprogram med designinriktning i samband med redovisningen av fågelholkprojektet. Från vänster: 
