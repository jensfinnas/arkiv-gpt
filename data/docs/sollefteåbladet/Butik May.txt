Mer av allt hos May Butik

Nu är det snart ett år sedan Butik May slog upp portarna på Centrumplan och sortimentet växer så det knakar.
– Inriktningen är samma som när vi startade men vi har mycket mer att välja mellan, konstaterar 19-åriga Josefin Jakobsson som startade företaget direkt efter studenten förra året.

– Vi är fortfarande inriktade på det vi har i företagsnamnet - Hobby, Present & Barn - men nu har vi hunnit bygga upp ett större sortiment inom de olika kategorierna, förklarar Josefin som driver butiken tillsammans med sin mamma Renée Jakobsson.

– Barnkläder är något vi har utökat otroligt mycket. Vi har massor av färgglada plagg från Pippi, Emil, Moomin, Villervalla och Maja. Nu när hösten är här kan jag passa på att tipsa om Villervallas overaller som både är slitstarka och syns bra.

För barnen finns det även gott om leksaker, böcker, spel och pyssel. Även vuxna kan hitta mycket smått och gott för att utveckla sin kreativa sida, både i form av pyssel och handarbete.

– Garn och tillbehör för att sticka och virka är också en stor del av vårt utbud. I och med att både jag och mamma är intresserade av pyssel och hantverk har vi svårt att begränsa oss när vi köper in nya produkter, vi tar in allt vi själva gillar helt enkelt!

Även om det trängs fler prylar i hyllorna och det har tillkommit fler klädställningar sen starten är det fortfarande gott om svängrum i den avlånga butikslokalen.

– Vi är en butik där alla ska kunna hitta nåt, antingen till sig själva eller när det är dags att köpa en present till någon. Därför har det även varit viktigt att det ska vara lätt att ta sig runt i lokalen med barnvagn och rollator, förklarar Josefin som har gott om idéer inför framtiden.

– I början var allt nytt men nu börjar jag känna mig mer bekväm i rollen som företagare och ser fram emot att fortsätta utveckla butiken!

Bildtext: Josefin Jakobsson har snart drivit May Butik på Centrumplan i ett år, en butik där det går att hitta allt från barnkläder och babysaker till garn, pyssel och presenter.


