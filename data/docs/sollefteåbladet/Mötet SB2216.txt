Sollefteåbladet möter: Evelina Settlin

Hon kommer ursprungligen från Hudiksvall men skidåkningen förde henne till Sollefteå. Mellanlandningen här tog henne vidare till en framgångsrik karriär inom skidåkningen. Nu är hon tillbaka i Sollefteå med en helt ny karriär framför sig och även om hon har slutat tävla i skidor så är hon fortfarande i allra högsta grad en del av idrotten. Den här gången möter Sollefteåbladet Evelina Settlin, numera byggingenjör på Sollefteå kommun och en viktig del av skidlandslagets vallateam.

Evelina gick fyra år på skidgymnasiet i Sollefteå innan hon fortsatte på skidspåret i Östersund. Där kombinerade hon skidåkningen med studier på Skiduniversitetet.

– Jag trivdes bra där men ville ändå tillbaka till Sollefteå så 2016 flyttade vi hit igen. Jag gillar kombinationen av bra träningsmöjligheter, natur och hur nära det är till allt, förklarar hon.

Väl tillbaka fortsatte hon kombinera skidåkning på elitnivå med studier på distans. Bland framgångarna i spåret finns bland annat pallplatser i både stafett teamsprint i världscupsammanhang samt två individuella SM-brons och en 13:e-plats i VM 2019.

I våras beslutade sig Evelina för att avsluta sin tävlingskarriär i samband med Sverigecuptävlingarna här i Sollefteå i april. Kort därefter blev hon klar med sin examen från studierna till Byggingenjör.

– Jag skrev mitt Ex-jobb på ämnet detaljplaner hos Sollefteå kommun så jag hade en fot inne där. När jag var klar med utbildningen dröjde det inte länge innan jag fick tips om en öppning på byggenheten så sedan fem månader tillbaka jobbar jag som bygginspektör, berättar hon.

Genom jobbet är hon inblandad hela vägen från inlämnade bygglovsansökningar till färdiga byggen. Mycket av tiden spenderas på kontoret men hon är även ute på fältet och kollar så byggprojekten i verkligheten stämmer överens med det som är planerat.

Med tanke på utvecklingen i Sollefteå med både stora etableringar och de ringar på vattnet som kommer uppstå kring dem räknar Evelina med att ha fullt upp på jobbet här framöver.

– Den positiva trenden som Sollefteå är inne i var faktiskt en av anledningarna till att jag ville jobba här. Det känns kul att få vara en del av utvecklingen i kommunen!

Det är dock inte bara på byggenheten hon kommer ha fullt upp. Vid sidan av kommunjobbet har hon nämligen fortfarande en pjäxklädd fot kvar i skidbranschen, närmare bestämt som testpilot för skidlandslagets vallateam.

– Egentligen hade jag tänkt ta ett uppehåll från skidåkningen sedan jag slutade tävla men tidigare ihöst fick jag frågan om att bli en del av vallateamet. Jag älskar ju fortfarande att åka skidor - det var själva tävlandet jag tröttnade på och jag saknade motivationen som krävs för en elitsatsning - så jag behövde inte fundera länge innan jag tackade ja, konstaterar hon och berättar att hon kommer att följa med på de flesta världscuptävlingarna för att framför allt fungera som testpilot och känna in vallningen på skidorna innan tävlingsåkarna testar dem.

– Jag har alltid vallat mina egna skidor inför träningar så jag har hyfsad koll på den delen. Framför allt kan jag åka skidor och kan bedöma om utrustningen håller måttet.

Evelina kom nyligen hem från en introduktion för sitt uppdrag i Vålådalen och i samband med utgivningen av den här tidningen är hon med på världscupspremiären i finska Ruuka. Därefter väntar en intensiv period av tävlingar runt om i välden.

– Efter tio år av eget tävlande ska det bli jättekul att fortsätta vara en del av landslaget men att jobba för andra snarare än att fokusera på mig själv. För mig blir det ett perfekt sätt att behålla kopplingen till idrotten på elitnivå utan att tävla själv, konstaterar hon och tillägger att kopplingen till skidåkning finns med på hemmaplan också.

– Dels kommer jag förstås fortsätta träningsåka för min egen skull men framför allt kommer jag hjälpa våra blivande stjärnor i Sollefteå Skidor i sin utveckling. Jag anslöt till tränarteamet tidigare i höst och ser verkligen fram emot när vi kan börja träna på snö!

Faktaruta
Namn: Evelina Settlin
Ålder: 30 år
Bor: Radhus i Sollefteå
Familj: Gift med maken Mattias Settlin
Gör: Byggnadsinspektör på Sollefteå kommun
Gör också: Testpilot i Svenska skidlandslagets vallateam och tränare i Sollefteå Skidor.
Smultronställe i Sollefteå: En utflykt till nåt mysigt ställe på Hallstaberget funkar alltid!


