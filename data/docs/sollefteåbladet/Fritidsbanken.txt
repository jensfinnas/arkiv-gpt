Aktiviteter till låns

När det gäller idrott och friluftsliv finns det hur mycket som helst att göra i Sollefteå kommun. Aktiviteter kräver dock ofta utrustning och långt ifrån alla har ekonomi för att investera i nya prylar för att prova något nytt. Lösningen stavas Fritidsbanken, ett koncept som numera finns på plats i Sollefteå.

Fritidsbanken är ett slags bibliotek för sport- och friluftsprylar där vem som helst kan låna utrusning för en aktiv fritid. Det är helt kostnadsfritt att låna upp till 14 dagar och prylarna i banken är begagnad utrustning som skänkts av privatpersoner.

Under veckorna 19-25 samt 32 och 43 har Fritidsbanken öppet mitt emot kommunhuset tisdagar och torsdagar mellan klockan 10.00-17.00 och på fredagar mellan klockan 10.00 - 15.00. Under veckorna 26-31 flyttar banken ut och huserar då tillsammans med Sommarboden i Stadsparken och håller öppet på fredagar mellan klockan 10.00 och 15.00.
