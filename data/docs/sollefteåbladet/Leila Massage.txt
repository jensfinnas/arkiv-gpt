Massage och träning på Centrumplan

När Leila Molund spontanflyttade till Sollefteå tog hon med sig sitt företag, Leila Molund Massage & Träning. Sedan någon månad tillbaka håller hon till på Centrumplan där hon erbjuder både PT-tjänster och djupgående massage.

Leila kommer från Kramfors men har har både bott i Stockholm och utomlands under de senaste 30 åren. När Corona slog till bestämde hon och hennes make sig för att återvända till Sverige.

– Jag har en extra-mamma i Sollefteå och har varit här en del sedan hon flyttade hit så vi började kolla upp olika boendemöjligheter i området. Det slutade med något av ett spontant husköp och sedan hösten -21 är vi Sollefteåbor, berättar Leila som har varit egenföretagare sedan under många år.

– Förtaget följde naturligtvis med i flytten och nu delar jag lokaler på Centrumplan med Annika Lindgren som driver A Hud & Skönhet.

Leila har jobbat med massage de senaste 14 åren och sedan 2021 är hon även utbildad personlig tränare och kostrådgivare. Men i grunden är hon egentligen ekonom.

– Det visade sig att det var ett alldeles för stillasittande jobb för mig, jag måste röra på mig mycket för att må bra. Därför blev det ett naturligt steg att starta ett företag där den röda tråden är hälsa och välmående, förklarar hon.

– I dagsläget jobbar jag framför allt med idrottsmassage, alltså rejäl massage som tar på djupet och hjälper till med återhämtning och att lösa upp knutar. Snart kommer jag utöka med ett enklare gym i källaren för PT-pass, exempelvis tips och råd för träning med skivstång.

I och med pandemin fick hon hitta nya vägar att möta träningskunderna.

– När man inte fick träffas på plats började jag jobba med streamade träningspass över Zoom. Det blev ett uppskattat inslag så jag har fortsatt köra det även om det inte behövs på samma sätt nu.


Bildtext: Leila Molund erbjuder massage och träningstjänster i egna företaget Leila Molund Massage & Träning. Hon håller till i samma lokaler som A Hud & Skönhet på Centrumplan 6.
