Gå i flottarnas spår längs Finnån i Helgum

Den som vill känna historiens vingslag omgiven av vacker natur bör planera in en tur till Helgum och Finnåleden i sommar. Den 23 km långa vandringsleden bjuder på gott om härliga naturupplevelser i flottarnas spår.

Finnåleden sträcker sig från Runåberg hela vägen ner till Visjön i Helgum längs den gamla flottarstigen som användes när timmer skulle transporteras vidare mot Ångermanälven. Totalt handlar det om 23 km vandring i både lätt och mer kuperad terräng men tack vare vägnätet i området är det lätt att vandra valda delar av sträckan.

Initiativet till att restaurera den gamla leden togs av Sören Norman som hade ett stort intresse för flottarepoken. Redan 2012 började han spåra den gamla leden och lyckades även få ekonomiskt stöd från Skogsstyrelsen för att restaurera den och göra den vandringsbar.

– Pappa lade ner otroligt många timmar på att få leden som han ville ha den. Dessutom gjorde han upp avtal med alla olika markägare längs sträckningen för att få tillstånd för leden att passera deras ägor, förklarar Henrik Norman, Sörens son som också har varit med under arbetets gång tillsammans med resten av familjen och vänner.

När Sören gick bort för två år sedan erbjöd sig Helgums hembygdsförening att ta över ansvaret över leden, något som bland annat innebar att flytta över alla avtal med markägare till föreningen.

– Vi i hembygdsföreningen kommer att förvalta arbetet som Sören la ner på Finnåleden och fortsätta utveckla den. Vandring blir allt mer populärt och Finnåleden har verkligen mycket att erbjuda oavsett om man vill ta sig an hela sträckan som en dagstur eller väljer att uppleva olika etapper, säger Thommy Edlund som är ordförande i Helgums hembygdsförening.

Bildtext: Finnåleden i Helgum bjuder på 23 km naturupplevelser i flottarepokens spår. Startplatser och annan information finns på Finnåledens hemsida.
