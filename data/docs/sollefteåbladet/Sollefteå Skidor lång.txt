Sollefteå Skidor fyller tvåsiffrigt

Säsongen 23/24 blir den tionde för succéklubben Sollefteå Skidor som ser fram emot att uppmärksamma sitt tioårsjubileum under året som kommer. Därför tog Sollefteåbladet ett snack med ordförande Mia Karlsson om framgångsrecept och klubbens tankar om framtiden.

Sollefteå Skidor har funnits i ett helt decennium, hur känns det?

Jättebra och samtidigt lite konstigt, det känns som att vi har funnits mycket längre än så. Det är nog för att skidåkning har varit en självklar del av Sollefteå sedan länge tillbaka och att det fanns två skidklubbar i stan innan vi slog ihop dem till Sollefteå Skidor.

Vad är historien bakom sammanslagningen?

Tidigare hade vi både Sollefteå Skidklubb och Remsle Skidor i stan, båda framgångsrika och stabila men med lite olika profil. Anledningen till att vi började se över möjligheten att slå ihop dem var framför allt för att vi insåg hur opraktiskt det var att hålla igång dubbla uppsättningar av allt - två träningsområden, två föreningsstyrelser och så vidare. Vi ville ju samma sak, att få så många som möjligt att åka skidor! Processen att slå ihop klubbarna tog nästan tre år men sedan 2014 är all längdskidåkning samlad under Sollefteå Skidor.

Det har onekligen gått bra för er, vad är framgångsreceptet?

För själv organisationen var det nog att ta oss an en stor utmaning tillsammans. Att arrangera världscupen i rullskidor 2014 var det som behövdes för att smälta samman de två tidigare klubbarna till en ny gemenskap.

För klubbens verksamhet och resultat i tävlingssammanhang är det nog att vi utgår från en tydlig värdegrund och att vi alltid prioriterar ungdomsverksamheten. Bra ledare, en gemenskap som sträcker sig långt utanför själva idrotten och fokus på att alla är lika mycket värda är grunden. Ser vi till att ha den på plats kommer även resultaten ute på tävlingar.

Vad har ni på gång här framöver? Hur ska ni fira ert tionde år?

– Fira ska vi göra, det finns lite olika planer på både små och stora grejer som vi ska göra för att uppmärksamma vårt jubileum. Vi har ju ett helt år på oss så vi hinner hitta på mycket!

När det gäller framtiden så ska vi fortsätta ha en framåtlutande verksamhet och vara en av landets ledande skidklubbar. Vi vill vara med och leda utvecklingen för skidåkning i Sverige och just nu jobbar vi bland annat på att få igång en para-grupp till den kommande säsongen.

Bildtext: Succéklubben Sollefteå Skidor fyller 10 år. På bild syns många av de 170 aktiva åkarna i klubben som totalt har över 300 medlemmar.
