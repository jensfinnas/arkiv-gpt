Nipfrakt
Mattias Sörlin, nominerad i kategorin Årets företagare

Hur känns det att vara nominerad?

Det känns kul! Jag brukar hålla en låg profil och gillar inte att stå i centrum men jag har fått höra att det bland annat är personer inom företaget som har nominerat och det blir man ju glad av att höra.

Hur länge har du varit i branschen? 

Jag har varit egen sen 2013, då jobbade vi framför allt med tidningsdistribution runt om i Västernorrland. 2016 lämnade jag in anbud på ett uppdrag inom slamtömning och när vi vann det bytte jag namn på företaget till Nipfrakt, ett varumärke som fanns sedan tidigare men som hade blivit tillgängligt att ta över.

I och med det att det nya uppdraget krävde mycket planering och administration slutade jag köra själv och började jobba från kontoret. Då öppnades möjligheten att jaga fler uppdrag och genom det kom vi in på att köra styckegods - alltså pall och paket- också, ett område som har växt mycket sedan dess.

Hur ser Nipfrakt ut idag?

Vi är tio som jobbar i företaget, två tjänstemän, åtta chaufförer och lika många bilar. Vi kör fortfarande åt mediehusen i Norrland men tidningsvärlden har ritats om intensivt dom senaste fem åren så vi jobbar allt mer mot styckegods. Vi gillar lokala uppdrag och är bland annat en del av distributionskedjan för Sollefteåbladet sedan årsskiftet.

I och med att allt mer fraktas på vägarna så finns det definitivt efterfrågan, det viktiga är att hitta erbjudanden som passar kunderna. Genom bra samarbeten har vi flera unika tjänster som börjar falla på plats så vi har en intressant tid framför oss!

Vilka är era framgångsfaktorer?

Personalen är allt, utan dem finns det inget företag! Samarbeten och kreativa lösningar är också något som har hjälpt oss att komma dit vi är idag.

