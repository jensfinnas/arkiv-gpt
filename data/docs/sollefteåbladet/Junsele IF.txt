Rusning till Junsele IF:s damlag

Efter ett antal år utan damlag i fotboll gjorde Junsele IF en nystart i augusti förra året. Den inledningsvis åtta tjejer starka truppen växte snabbt och består idag av hela 27 registrerade spelare från både närområdet och mer långväga.

Initiativtagare till nystarten är nyinflyttade Patrik Jansson som tillträdde som verksamhetschef för Junsele IF i somras. Med många år i ryggen som tränare - bland annat inom både elit- och breddfotboll för Stockholms största föreningar - antog han med glädje utmaningen om att få igång ett damlag.

– Min fru kommer härifrån så jag har haft anknytning till Junsele i 30 år. Min svågers dotter Camilla  spelade i damlaget som lades ner -XX och när hon hörde att jag skulle ta över som verksamhetschef för föreningen föreslog hon att jag skulle dra igång laget igen, berättar han.

– Med hennes hjälp bjöd vi in till träning den 8 augusti. Först var vi inte så många man ryktet spred sig snabbt och nu är vi 27 spelare varav vissa åker från Ramsele, Backe, Näsåker och Sollefteå för att vara med.

Laget består både av rutinerade spelare och tjejer som spelar för första gången i åldrar från 14 upp till dryga 30 år.

– Vi har jättebra närvaro och de som har spelat sedan tidigare ser till att nybörjarna kommer in i laget. Fokus ligger på roliga träningar två gånger i veckan för att bygga upp styrka, smidighet och spel.

Laget är anmält till seriespel i division 3 under året och Patrik ser potential för framtiden.

– Framför allt är målet att bygga en bra grund, det behövs ett damlag i Junsele! Framtiden får utvisa hur vi står oss i serien men tjejerna är riktigt duktiga och kvalitet finns. Vi vill tillbaka upp i högre divisioner men framför allt ska vi ha roligt!

Förhoppningen är att även kunna köra igång ett äldre flicklag för att fånga upp spelsugna tjejer tidigt. 

– Det finns ett stort fotbollsintresse i byn som bland annat märks var fjärde söndag. Då kör vi Jönsel Cupen med mixade lag bestående av spelare från både dam- och herrlagen. Det har varit mycket uppskattade dagar med härlig stämning både på och utanför planen.

Nu väntar fortsatt träning på torsdagar och söndagar i väntan på barmarkssäsongen och seriestart.

– Det är jättekul att intresset har exploderat och att det finns sån vilja bland tjejerna. Vi har självklart plats för fler spelare så om någon blir inspirerad att haka på så är det bara att höra av sig!


Bildtext: Junsele IF:s damer i samband med en träningsmatch 2021. Deras framfart finns att följa på Instagram under @junseleif_dam.
