Kvarnå Trädgård
Susanne och Rasmus Johansson, nominerade i kategorin Årets attraktion

Hur känns det att vara nominerade?

Otroligt ärofyllt förstås! Vi lever ju i vår lilla bubbla där vi håller på med sånt vi tycker om att göra så vi blev väldigt förvånade. Att bli nominerade tyder ju på att folk gillar det vi gör och det känns jättekul!

Hur skulle ni beskriva Kvarnå Trädgård för den som aldrig har varit hos er?

Vi erbjuder en mysig och lugn stund för hela familjen. Hos oss kan man äta gott, köpa med sig spännande smakupplevelser hem och testa olika roliga aktiviteter.  Vi har stort fokus på lokala råvaror och vår miljö passar lika bra för den som vill njuta av en lång fika i solen som för barn med spring i benen som vill utforska omgivningarna själva medan föräldrarna får ta det lugnt en stund.

Vilka är era styrkor som attraktion i kommunen?

Vi har som målsättning att alltid kunna lägga till något nytt till verksamheten varje år. Det kan vara stort och smått, det viktigaste är att man som besökare ska känna att det händer saker hos oss oavsett om man hälsar på för första gången eller kommer flera gånger om året. Vi jobbar även mycket med att förlänga säsongen, bland annat har vi haft öppet varannan helg sedan februari med nydragna skidspår runt gården och våffelstuga i orangeriet.

Vad har ni på gång här framöver?

Vi kommer utöka odlingarna i trädgården ännu mer i år, en fortsättning på ett projekt som vi började på i höstas när vi planterade nya bärbuskar. Det är också en ny altan på gång längs utbyggnaden av caféet som stod klar förra sommaren.

Under våren kör vi en rullande Quiz-serie vid ett antal tillfällen fram till slutet av april, sedan satsar vi på att öppna upp caféet lagom till plantförsäljningen som kör igång i början av maj.
