ADVEN värmer på distans

Skorstenen intill Sollefteå sjukhus är ett landmärke som dom flesta Sollefteåbor har sett. Vad många däremot inte har koll på är att den inte hör till sjukhuset utan till företaget Adven som levererar fjärrvärme till både kommersiella fastigheter och villor runt om i stan.

– Fjärrvärme är ganska anonymt, men det beror säkert på att det är en väldigt bekymmersfri uppvärmningsform. Den bara funkar helt enkelt, säger Björn Tingelöf som är kundansvarig på Adven Sollefteå och tillägger att fjärrvärme dessutom har en förhållandevis stabil prisbild och att värmen produceras med förnybara råvaror.

– Vi eldar biobränsle - till större delen överskott från skogsindustrin - och värmer vatten som sedan skickas ut i vårt nät och vidare ut till våra kunder. Vi värmer bland annat upp sjukhuset och bostäder men även skolor, bibliotek och gallerior runt om i kommunen. 

Adven har funnits i Sollefteå sedan 2017 då företaget tog över fjärrvärmeverksamheten från E.ON. I landet är Adven en av de fem största leverantörerna av fjärrvärme med runt 10 000 kunder.

Företagets största enhet i kommunen ligger intill sjukhuset men Adven har även hetvattencentraler i Långsele, Ramsele, Näsåker och Junsele. Verksamheten hålls igång av ett tiotal underhållstekniker som ser till att pannorna levererar värme dygnet runt, året om. Eldningsprocessen är noga styrd och det finns hårda krav på rening och utsläpp, röken som kommer ur skorstenen vid sjukhuset består exempelvis av 99% vattenånga.

– Vi levererar uppvärmning motsvarande knappa 75 GWh om året här i kommunen vilket kan jämföras med att värma ungefär 4500 villor, säger Björn.

– I dagsläget är det framför allt kommersiella fastigheter vi värmer upp men vi har en del villor anslutna också. Med utvecklingen på energimarknaden borde fjärrvärme finnas med som ett alternativ för den som tar in offert på uppvärmning av sin villa. Så länge vi har en kulvert relativt nära kan det definitivt vara den mest kostnadseffektiva lösningen!

För ca 2 år sedan påbörjades en process för att slå samman Adven med systerföretaget Värmevärden, en fjärrvärmeleverantör som framför allt verkar i södra Sverige. Ledning, organisation och strategi är på plats och nu har turen kommit till att gå samman under gemensamt varumärke. I och med detta blir man ett ännu stabilare företag och man kommer att verka under namnet Adven. Lokala kunder här uppe i norr är redan vana vid namnet men de kommer att mötas av en ny hemsida och fakturorna ändrar utseende

– Här i Sollefteå kommer vi vara samma gäng som levererar samma värme precis lika stabilt som vanligt, avslutar Björn.

Bildtext: Större delen av personalstyrkan på ADVEN i Sollefteå, företaget som levererar fjärrvärme till kommersiella fastigheter och villor runt om i kommunen.
