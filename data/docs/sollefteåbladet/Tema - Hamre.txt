Hamreplanerna går framåt

Uniper och Sasol eco FT:s planer på att etablera en fabrik för hållbart flygbränsle går framåt. Det är många processer igång samtidigt och målsättningen är att produktionen ska kunna komma igång så snart som 2026 om allt flyter på som det ska.

Motorer behöver som bekant någon typ av energi för att fungera. Elmotorer blir förvisso allt vanligare men parallellt med den utvecklingen är hållbara bränslealternativ till förbränningsmotorer också ett viktigt område, bland annat inom flygindustrin. 

Av den anledningen signerade energijätten Uniper, sydafrikanska Sasol eco FT och Sollefteå kommun i april en avsiktsförklaring om att etablera en stor fabrik för just hållbart flygbränsle i Hamre. Sedan dess har har det tagits många steg på vägen mot målet, något som presenterades i samband med en träff för både näringsliv och allmänhet på Hullsta Gård i slutet av september.

– Nyligen lämnade vi exempelvis in en ansökan om delfinansiering av förstudien till Energimyndigheten inom ramen för Energisteget, ett program för innovation och effektivisering inom bland annat tillverkningsindustrin, förklarade Unipers affärsutvecklingschef Mikael Nilsson innan Christian Scherhag, X från Sasol eco FT, förklarade lite mer om hur processen för att framställa SkyFuelH2 fungerar.

– Från kommunens sida jobbar vi bland annat på en ny detaljplan för området vilket är en förutsättning för att kunna exploatera området. Processen är i full gång och ett förslag på ny detaljplan kommer att komma ut för samråd med berörda parter inom de närmsta veckorna, berättade Hans Pahlin som är Sollefteå kommuns projektledare för etableringen.

– Planen är att ha ett färdigt underlag färdigt till februari nästa år som sedan kan vinna laga kraft i kommunfullmäktige innan sommaren. Som det ser ut just nu går allt enligt plan för alla parter!

Bildtext: Stor uppslutning i samband med att Uniper, Sasol eco FT och Sollefteå kommun presenterade vad som gjorts hittills och hur planerna ser ut framåt i projektet för att etablera en fabrik för hållbart flygbränsle i Hamre.
