Lidström & Enqvist satsar på rekrytering utanför kommungränsen

Det råder brist på arbetskraft med rätt kompetens inom många brancher i hela landet, blandt annat inom verkstadsbranschen. Nu sjösätter Lidström & Enqvist en ambitiös kampanj för att locka servicetekniker, skadetekniker och billackerare från andra delar av landet till företaget och till Sollefteå.

– Det här är inget nytt problem, bristen har varit ett faktum länge och ingen vinner på att vi inom branschen lokalt lockar personal från varandra. Vi måste fylla på med folk utifrån helt enkelt, konstaterar Magnus Lidström som sedan en tid tillbaka har jobbat fram ett koncept för att locka personal från övriga Sverige.

– Vi erbjuder personer utifrån som söker jobb hos oss en slags helhetslösning för allt som har med flytten att göra. Kontakt med mäklare för att hitta drömhuset, matchning mot arbetsgivare för eventuella medflyttare, ihopkoppling med föreningar när det gäller aktiviteter för barn och så vidare. Allt som kan underlätta för den som vill flytta hit för att jobba hos oss.

Under de senaste månaderna har Magnus inventerat kontaktpersoner inom en lång rad olika områden och förberett dem på att potentiella inflyttare kan komma att höra av sig. 

– Vi skräddarsyr kontakten med potentiella rekryteringar specifikt efter deras frågor och funderingar och använder vårt kontaktnät för att knyta ihop en bra lösning, säger han och passar på att berömma Sollefteå kommuns arbete med inflyttning.

– Kommunen har en bra inflyttarservice med mycket av den grundläggande informationen man kan behöva kring barnomsorg, skola, aktiviteter och så vidare. Vi kompletterar den med tjänster som vi kan erbjuda för att skapa ännu bättre förutsättningar för de som söker jobb hos oss.

Om det skulle visa sig att den som söker jobbet inte är rätt för Lidström & Enqvist är Magnus ändå öppen för att bidra med hjälp kring inflyttning för personer som vill flytta hit.

– Helst vill vi förstås hitta personal till oss men alla som flyttar hit innebär ju mer handel, fler besökare, eventuellt fler kunder till oss och i slutändan skatteintäkter i Sollefteå. 

Kampanjen började synas i sociala medier i början av september och kommer rulla på i omgångar under hösten.

– Vi kör flera varianter riktade till olika platser i landet och utformar budskapet utifrån vilka fördelar med Sollefteå vi vill lyfta för respektive målgrupp. Nu hoppas vi förstås på bra resultat och att vi kan inspirera fler företagare att göra liknande kampanjer, avslutar Magnus. 

Bildtext: Beror på bilden



