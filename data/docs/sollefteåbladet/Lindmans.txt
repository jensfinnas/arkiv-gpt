Lindmans i Långsele firar 10 år

I början av februari var det 10 år sedan Lindmans slog upp portarna i Långsele.
– Det bästa med den här resan är att vi har fått följa utvecklingen av så många andra lokala företag som är kunder hos oss, säger Maja Lindman.

Långsele har varit på frammarsch under de senaste åren, särskilt sedan byggplanerna i Hamre tog fart på allvar förra våren. När Jens Lindman drog igång Lindmans i början av 2013 var det dock andra tongångar i byn.

– Det var nedläggningstider och en allmänt negativ stämning. Det var frustrerande eftersom jag brann för Långsele redan då, minns Jens och berättar att det var en av anledningarna till att han startade butiken.

– Jag ville satsa och visa att det gick att gå mot strömmen. Att allt går bara man har rätt inställning!

Från början var butiken granne med nuvarande Bolist och sålde framför allt profil- och arbetskläder. Sedan dess har utbudet växt - idag säljer Lindmans allt från kläder till kontorsvaror och rengöringsprodukter - och butikens adress har bytts ut mot just Hamre, ett av kommunens mest omskrivna områden på senare tid.

– När vi flyttade hit 2017 var vi lite tveksamma till om kunderna skulle hitta hit men det har inte varit några problem alls. Nu med allt som är på gång här ute känns det snarare som att vi är lite i händelsernas centrum, konstaterar Maja, dotter till Jens och den man som kund oftast möter i butiken.

– Det har definitivt funnits utmaningar genom åren men vi har anpassat oss och hittat lösningar. Idag är det nog framför allt vår bredd och att vi är bra på problemlösning som våra kunder uppskattar mest.

– Långsele har verkligen gått från uppgivenhet till framtidstro och det ska bli spännande att fortsätta vara en del av den positiva utvecklingen vi har framför oss, avslutar Jens.

Bildtext: Jens och Maja Lindman, far och dotter som driver Lindmans i Långsele där man hittar allt från arbetskläder, skyddskläder och profilkläder till kontorsmaterial och städprodukter.
