Sollefteå Bordtennisklubb bjuder in till seriespel

Efter en period av stiltje på grund av pandemin är Sollefteå Bordtennisklubb på offensiven igen. Ungdomsverksamheten är förstås i fokus men under hösten öppnar klubben även upp för lagspel för allmänheten i form av serien Sollefteåpokalen.

– Säsongsstarten för träningarna är den 6 september och vi kör löpande intag så det är bara att haka på. Vi håller till i Nipanskolans gymnastiksal och tränar tisdagar och torsdagar, inleder Ulf Lindewall som är tränare i klubben.

– Som en del i satsningen på ungdomar har vi värvat Karin Molin - alltså toppspelaren Magnus Molins mamma - som träningsansvarig vilket känns jättekul.

För den som är sugen på att spela pingis finns det numera även ett alternativ till den vanliga träningen.

– Utöver träningsverksamheten kommer vi alltså att köra igång ett lagspel dit allt från företagslag till kompisgäng eller andra konstellationer kan anmäla sig. Det blir ett upplägg som liknar tidigare Korpen där alla är välkomna att spela i en serie utan utslagning.

Exakt utformning beror på hur många lag som anmäler sig men serien kommer att rulla på under hösten och eventuellt vintern med seriespel och någon typ av slutspel. Ett lag behöver minst ha tre spelare för att systemet ska fungera men det är fritt fram att vara fler än så.

– Om man är sugen på att spela men inte har något lag går det att höra av sig till oss ändå så försöker vi lösa det, säger Ulf och tillägger att mer information finns på klubbens hemsida.

– Det viktiga är att anmäla laget senast den 7 september eftersom vi kör igång serien den 22:a, alltså direkt efter älgjakten.

Syftet med satsningen på Sollefteåpokalen är att öka intresset för bordtennis i kommunen.

– Det är ett bra sätt att komma ut och röra på sig, träffa lite folk, spela och ha kul helt enkelt!

Bildtext: Sollefteå Bordtennisklubb bjuder in till Sollefteåpokalen, ett lagspel för företagslag, kompisgäng eller andra konstellationer som vill spela pingis. Sista anmälningsdag är den 7 september och själva serien startar den 22:a.


