Ny utställning i Apotekshuset

Apotekshuset Konst & Kultur fortsätter bjuda på intressanta konstupplevelser. Nästa utställare är skulptören Jörgen Nilsson som bland annat har skapat ett verk som de flesta Sollefteåbor har sett någon gång.

Jörgen Nilsson bor i Själevad och har bland annat skapat över 30 offentliga utsmyckningar runt om i landet. En av dem råkar finnas här i Sollefteå, närmare bestämt i rondellen mitt emot Hullsta Gård. Verket heter Arena och består av ett antal stora rabarberblad i brons.

– Min koppling till Sollefteå är att jag gjorde lumpen på dåvarande I 21 och blev lite bekant med Göthe Höglund som var min kompanichef. Några år senare när jag precis hade gått ut konsthögskolan kontaktade han mig om att ge förslag på en skulptur till en utsmyckning som skulle göras i Sollefteå, berättar Jörgen som åtog sig uppgiften.

– På väg hem till Övik efter mötet med Göthe stannade jag i Björkåbruk för att gå ner och titta på älven en stund. Jag hade redan lite tankar kring skulpturen som kretsade kring blad men när jag fick syn på några gigantiska rabarberblad på väg till vattnet föll det på plats. Rabarbern är lite förbisedd så jag ville lyfta fram den och samtidigt jobba med just blad som jag alltid har gillat.

Göthe och övriga i gruppen som beslutade om vilket verk som skulle köpas in gillade idén och sedan många år tillbaka pryder Jörgens rabarberblad den vältrafikerade rondellen.

När det gäller utställningen i Apotekshuset som har premiär den 10 september kommer det också finnas skulpturer att beskåda men i något mindre format än ”Arena”.

– Bland annat kommer jag visa bronsskulpturer som är en slags lek med CRISPR/Cas9, det som brukar kallas gensaxen. En vetenskap som innebär att man kan ändra i arvsmassa som jag tror kommer påverka oss människor mycket i framtiden.

Bildtext: Mellan den 10 september och 19 november visar Apotekshuset Konst & Kultur en utställning med skulptören Jörgen Nilsson som bland annat ligger bakom ”Arena”, skulpturen med rabarberblad i rondellen mitt emot Hullsta Gård.
