Kulturmiljöer samlade i bokform

Sollefteå har en rik kulturmiljöskatt med allt från byggnader, byar och miljöer som berättar om hur det såg ut i bygderna förr. Nyligen lanserade Sollefteå kommun genom sin kulturmiljökommité en ny och och omarbetad version av sitt kulturmiljöprogram i bokform.

– 1992 antog kommunfullmäktige ett program som bland annat innebar ett omfattande arbete med att inventera kulturmiljöer runt om i kommuen. Den senaste revisionen gjordes dock 1996 och sedan dess har det ju hänt en hel del, konstaterar Lisbeth Boman som är sekreterare i kulturmiljökommitén.

Under två år har därefter Ann Renström, Gunilla Rudehil och Ola Månsson på uppdrag av kommittén jobbat med den nya versionen som innehåller material om hela 90 kulturmiljöer runt om i kommunen. Vissa är samma som i den tidigare utgåvan men med uppdaterade texter och bilder medan andra är helt nya.

– Boken är indelad utifrån de gamla socknarna plus att det har tillkommit ett helt nytt kapitel med tips och råd kring byggnadsvård skrivet av Ola Månsson som både är arkitekt och byggnadsantikvarie, säger Paul Höglund som är ordförande i kommittén.

– Intresset för renovering av gamla fastigheter har ökat på senare tid så boken är även tänkt att kunna fungera som inspiration och guide för den som tänker ta sig an ett sånt renoveringsprojekt.

Boken finansieras delvis med medel från Länsstyrelsen och kommer bland annat att distribueras till skolor, äldreboenden och hembygdsgårdar runt om i kommunen. Den som vill lägga vantarna på ett eget exemplar kan köpa den hos något av kommunens medborgarkontor.

– Vi har en otroligt rik kulturmiljö i vår kommun som vi verkligen ska vara stolta över. Därför är det också viktigt att vi tar hand om den och där fungerar kulturmiljöprogrammet som en bra grund, avslutar Lisbeth.

Bildtext: Paul Höglund och Lisbeth Boman från Sollefteå kommuns kulturmiljökommité berättar om boken Spår av historien - 90 kulturmiljöer berättar. Boken sammanfattar kommunens program för kulturmiljövård och är skriven av Ann Renström, Gunilla Rudehill och Ola Månsson.
