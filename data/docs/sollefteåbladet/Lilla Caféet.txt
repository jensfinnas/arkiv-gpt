Med smak för företagssamarbeten

För ett par år sedan gjorde Adam Bozan verklighet av sina planer på att starta kafferosteri i Sollefteå. Cafégäster och privatkunder är en stor målgrupp men det många inte vet är att Kaffe Smak även vänder sig till lokala företagare.

– Jag har flera ben i företaget. Rosteriet levererar bland annat lokalt rostat kaffe till caféer, butiker och hotell här i Sollefteå och i Härnösand. Jag serverar förstås mitt eget kaffe på Lilla Caféet som jag har drivit sedan 2010. I takt med att det har blivit mer känt att det finns ett rosteri här i Sollefteå har jag fått allt fler besökare utifrån som kommer hit för att smaka mitt kaffe, berättar Adam som började planera för rosteriprojektet redan 2017.

– Sedan dess har jag köpt alla maskiner som behövs för att rosta, mala och förpacka kaffe och hela bönor i större volymer. Det är en stor del av verksamheten nu men utöver det säljer jag även espressomaskiner och hjälper nystartade caféer att komma igång, exempelvis genom barista-utbildningar.

Med sin långa erfarenhet och stora passion för kaffe håller han regelbundet i provningar, något han numera även åter sig att göra hos företag som vill optimera sina anställdas kaffeupplevelser i fikarummet.

– Många har kaffemaskin eller kaffebryggare på jobbet men tänker inte så mycket på vilket kaffe de använder. Jag kan komma ut och genomföra en provning på plats med mina lokalrostade kaffesorter för att hitta den som passar bäst för både maskinen och de anställdas smak.

För det företag som vill vrida upp kaffenivån till max rekommenderar han att investera i en mindre espressomaskin.

– Så har många arbetsplatser i italien. Att kunna göra sin egen espresso, cappuccino, latte eller americano är en upplevelse och jag kan hjälpa till med allt från maskin till bönor och hur man gör.

Det bästa sättet att komplettera en god kopp kaffe är med något ätbart. Även där jobbar Adam med att tillhandahålla bra lösningar för företag.

– Jag kan leverera färdiga mackor till frukost, fika till konferensen eller till något annat sammanhang där det behövs lite guldkant på dagen, tipsar han.

– Jag jobbar med smaker av högsta kvalitet från hela världen. Kaffe från Asien, Sydamerika och Afrika, italienska bakverk och svenska mackor. Men allt är förädlat lokalt här i Sollefteå!

Bildtext: Beror på bilden.




