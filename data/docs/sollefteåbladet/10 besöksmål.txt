Naturliga utflyktspärlor i Sollefteå

Sollefteå kommun dignar av mer eller mindre kända utflyktsmål. Sollefteå Magasinet tipsar om tio guldkorn som är skapade av naturen öppna för besök dygnet runt.

Hundforsberget
Hundforsberget ligger på södra sidan om Ångermanälven mellan Resele och Näsåker. Kör mot Holme och leta efter skyltning mot Hundforsberget. Efter en promenad på cirka 400 meter från parkeringsplatsen öppnar sig en helt makalös vy ner längs Ångermanälven.

Hullstaklippen
Är man på jakt efter storslagen utsikt utan att behöva åka långt från Sollefteå är Hullstaklippen ett bra alternativ. Numera är det är lättare än någonsin att ta sig dit från Hallstaberget då både skoterlederna och skyltningen i området har fått en rejäl uppdatering.

Multråberget
Cirka fem kilometer från centrum tronar Multråberget vars skarpa siluett måste vara Sollefteås mest kända. Att bestiga berget är en lagom dagsutflykt för hela familjen. Parkering finns ungefär mitt emot Multrå kyrka, vandringen upp är delvis brant och stenig men definitivt värd ansträngningen. En alternativ väg till toppen är via Angermannaleden som utgår från Sollefteå Camping.

Paraberget
För att njuta av utsikten från Paraberget gäller det att vara beredd på en relativt kort men intensiv vandring från Ångermannagården. Leden är runt en kilometer lång och rejält brant på sina håll men när man väl kommer upp till toppen är vyerna över Ångermanälvens dal hänförande. Det går även att se Multråberget och få en glimt av älven från Paraberget.

Granvågsniporna
Utflyktsmålet som har det mesta! Granvågsnipornas naturreservat kombinerar älven, skogen och Sollefteås unika nipor. Det finaste sättet att ta sig dit är via Nipleden men det går även alldeles utmärkt att köra bil eller cykla dit. 

Röån
Röån är ett vattendrag som är idealiskt för kanot och kajak. En lätt ström från Betarsjön ger lite draghjälp längs ån som slingrar sig genom djupa skogar ner mot Ångermanälven. Starta i Junsele, glid längs det lugna vattnet ner mot Röåns by och se till att ha matsäck med för några sköna stopp längs vägen.

Gravhögarna i Holm och Björkå
Både i Holm och Björkå går det att känna historiens vingslag genom att vandra runt bland gravhögar som uppfördes från folkvandringstiden till vikingatiden. Björkåfältet är det största höggravfältet i Ångermanland med 50 bevarade högar medan Holm anses ha landskapets mest monumentala höggravsfält med sina 15 synliga gravar.

Spegeldammarna
I närheten av Sörmoflo utanför Näsåker finns en fördämning av Fjällsjöalven som skapar en rogivande spegeldamm. Följ den vindlande stigen ner längs klipporna i den fördämda forsen mot äventyr bland vattenfall och jättegrytor.

Remsleberget
En stor klipphäll i luftig tallskog, en grillplats och vacker utsikt över Hallstaberget, vad mer behövs egentligen? Remsleberget är en stadsnära pärla som enklast nås via stigen från Remsle skidstadion. Här finns dessutom ett stort nätverk av stigar och leder för både vandring, löpning och cykling.

Edselegruvan
På Långsjökullen i Ramneå strax utanför Edsele ligger Edselegruvan som när den var aktiv var Västernorrlands största kvarts- och fältspatsbrott. Bara bilresan dit är ett äventyr i sig då gruvan ligger avsides och nås via skogsbilvägar. Väl framme möts besökare av en fascinerande miljö med branta klippväggar som stupar rakt ner i det vattenfyllda dagbrottet. 

