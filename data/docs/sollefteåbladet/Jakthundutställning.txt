Jakthundutställning

Den 29 juli arrangeras en stor utställning för jakthundar i Junsele. Då beräknas flera hundra hundar av raser som används för älgjakt vara med och göra upp om prestigefulla utmärkelser och certifikat.

Det är Västernorrlands Älghundklubb som står bakom utställningen som har arrangerats på Mon i Junsele i över 20 år.

– Det är både en av flera utställningar som klubben anordnar och ett tillfälle för folk som delar samma intresse att träffas och umgås, säger Dan Larsson som håller i arrangemanget tillsammans med en grupp på ett tiotal andra.

Totalt brukar det finnas cirka mellan 200-300 hundar på startlistan, allt från valpar och unghundar till fullvuxna av raser som jämthund, Norsk Älghund och gråhund. I år är det rutinerade domarna Arvid Göransson och Ted Karlsson som står för bedömningarna i alla åtta klasser som avgörs under dagen.

– Det finns både placeringar och certifieringar att tävla om, exempelvis Best in show och utställningschampion, säger Dan och tillägger att det inte bara är själva tävlingen som lockar folk till Junsele i samband med utställningen.

– Vi kommer även ha besök av Björnhundstestarna som har ett antal platser för tillresta hundar som vill se hur de reagerar på björn. Björntestanläggningen vi har här i Junsele är unik, det finns bara två i Sverige så många som reser långväga passar gärna på att utnyttja vår anläggning när de är här.

Junseleutställningen är något av en folkfest inom hundvärlden och lockar deltagare från ett stort upptagningsområde. 

– Med hundägare, funktionärer, familjer och publik blir det nog runt 600 personer som kommer hit. Många kommer dagen innan och stannar till söndagen, konstaterar Dan.

– Det krävs rätt mycket jobb för att få ihop allt men det vägs upp av att folk tycker det är kul att vara med och att det lockar besökare till byn!

Bildtext: Jakthundutställningen i Junsele har arrangerats i över 20 år och brukar vara välbesökt. I år är det den 29 juli som gäller och platsen är som vanligt Mon intill Junsele Camping.
