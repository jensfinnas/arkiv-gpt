Ådalens Måleri & Golv är redo för utesäsongen

Våren är snart här och målerifirmorna förbereder sig inför årets fasadmålningar. Jerry Johansson, platschef på Ådalens Måleri & Golv, tipsar om fördelarna med att anlita professionella målare för jobbet.

Ådalens Måleri har funnits sedan i september förra året och består i princip av samma laguppställning som dåvarande Sandå Måleri som avvecklade sin verksamhet i Sollefteå i somras. Företaget startades av Stefan och Magnus Norell som även driver Dynäs Måleri i Kramfors.

– Utöver mig är vi fem målare i företaget. I och med vår koppling till Dynäs Måleri har vi dessutom tillgång till tre av deras mattläggare och fler målare om det skulle behövas. Med andra ord kan vi ta på oss allt som har med golv och målning att göra oavsett storlek på projekten, konstaterar Jerry som har siktet inställt på den hektiska utomhussäsongen.

– Så snart temperatur och fuktighet (?) tillåter kör vi igång. Många jobb är redan inbokade men som det ser ut nu har vi fortfarande kapacitet att fylla på med fler fasadmålningar.

Att måla fasaderna gör man som bekant inte bara för att huset ska se hemtrevligt ut, framför allt handlar det om att skydda träet mot väder och vind. Därför bör man som fastighetsägare hålla koll på sin fasad och vara uppmärksam på om den befintliga färgen börjar spricka eller flagna.

– Många väntar för länge med att måla om fasaden och då ökar risken att brädor behöver bytas ut, säger Jerry.

Han tillägger att det finns många anledningar att anlita en målerifirma när det är dags att ta tag i fasadmålningen.

– På kort sikt är det kanske billigare att göra jobbet själv men om man räknar med att en bra utförd fasadmålning håller runt 20 år blir det inte så mycket per år. Med dagens teknik, exempelvis maskiner för sprutmålning, kan vi leverera utmärkta resultat både snabbt och kostnadseffektivt. Dessutom lämnar vi garanti på både material och utförande!


