Åhmans El (ej spikad rubrik)

För ganska precis tre går sedan drog Daniel Åhman från Åsmon igång sin egen elfirma. Sedan dess har det varit fullt upp med jobb ute i byarna i Västra.

– Jag utgår hemifrån Åsmon men jobbar över hela kommunen. Framför allt har jag haft mycket att göra i Ramsele och Edsele men det blir även en del jobb runt Junsele och Näsåker, konstaterar Daniel och berättar att han började sin elektriska yrkesbana som anställd installatör.

– Efter några år utbildade jag mig till linjemontör och har jobbat med det ett bra tag men till slut kände jag för att göra något annat. Jag hade fått en del tips om att jag borde starta eget, bland annat från hantverkare jag känner, men jag var lite försiktig när det gäller det steget.

Den som slog spiken i kistan och fick honom att ändra sig var Göran Hörnquist som driver Hörnquist Elektriska i Ramsele 

– Han tyckte också att det var dags att jag startade företag och erbjöd sig att hjälpa mig att komma igång. Då kändes det tryggare så jag pluggade upp behörigheterna som krävs för att driva elfirma och startade Åhmans El i mitten av mars 2019.

Satsningen visade sig bli lyckad och sedan dess har Daniels kalender varit fullproppad.

– Hittills har det definitivt inte varit någon arbetsbrist, snarare tvärt om!

Han vänder sig till både företag och privatpersoner som vill ha hjälp med det mesta inom elbranschen. Genom bra samarbeten med andra lokala småföretag och ett stort kontaktnät runt om i byarna fyller han dagarna med allt från renoveringsprojekt i bostadshus till installationer och underhållsjobb ute hos lokala företag.

– Det är kul att många kostar på sina hus och gör stora renoveringar, det visar på att folk tror på framtiden i bygden. Dessutom känns det som att många försöker tänka så lokalt som möjligt när det gäller inköp och leverantörer, det är också positivt!

Bildtext: Beror på bilden
