Konstigt gräs i kuben

I slutet av september kom det efterlängtade nya konstgräset på plats i Kuben i Långsele. Nu kan den stora skara fotbollsspelare som regelbundet utnyttjar hallen för träning och cuper se fram emot nytt och fräscht underlag under fötterna.

– Den gamla mattan har nog varit med i drygt 14 år så det var verkligen dags för ett byte, säger Dan Höglund som är vaktmästare för anläggningen och berättar att den tog tre dagar att få den drygt 2000 kvadratmeter stora mattan på plats.

– LAIF:s herrlag rullade ut den gamla mattan och Unisport - leverantören vi jobbar med - skickade upp fyra personer som såg till att få den nya på plats.

Varje rulle är fyra meter bred och 32 meter lång så ett viktigt moment under installationen var att få ordning på skarvarna och limma fast mattan så den ligger stabilt på underlaget.

– Det här blir verkligen ett lyft för fotbollen, inte bara i Sollefteå kommun. Hallen används i princip varje hela veckan, vanligtvis tränar 5-6 lokala lag på vardagskvällar och under helgerna är det ofta ännu fler. Dessutom brukar Ångermanlands Fotbollsförbund också boka in träningar för sina lag ibland, förklarar Dan.

– Det finns inte så många hallar med konstgräs häromkring, särskilt inte uppvärmda. Vi försöker hålla behagliga 15 grader här inne året om.

Att lägga nytt konstgräs är ingen liten investering men genom stort engagemang och bidrag i form av bygdeavgiftsmedel har Långsele AIF, Graninge FF och Sollefteå GIF Fotboll och Sollefteå GIF Friidrott - föreningarna som äger Kuben tillsammans - lyckats lösa finansieringen av projektet.

– Totalt rör det sig om drygt en miljon kronor, säger Bertil Helander, ekonomiansvarig för Kuben, och tillägger att den gamla mattan eventuell kan återanvändas i någon annan hall i kommunen.

Bildtext: Dan Höglund, vaktmästare i Kuben i Långsele, berättar om den nya konstgräsmassan som nyligen kom på plats i den välutnyttjade fotbollshallen.



