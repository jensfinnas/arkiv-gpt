Stort engagemang för hemlösa katter

Pontus Rosberg har ett stort hjärta för katter. Utöver sina egna tre fyrbenta vänner hoppar han in som volontär på Öbacka Djurhem en gång i månaden och hjälper nu till att arrangera en stor insamling till förmån för hemlösa katter.

– Jag har alltid älskat katter! Tyvärr finns det många katter som inte har något hem av olika anledningar och där kommer Öbacka Djurhem i Utansjö in i bilden. De tar hand om hemlösa katter och jobbar för att hitta nya hem åt dem, berättar Pontus som redan har katterna Findus, Kokos och Hoppsan hemma varav den senaste kommer från just Öbacka Djurhem.

– Nu kan vi inte ha fler katter hemma men jag jobbar ideellt på djurhemmet en söndag i månaden.

För några år sedan startade Pontus ett initiativ för att samla in kattmat till Öbacka Djurhem genom en kampanj på ICA Kvantum Sollefteå, en kampanj som i år kommer växa rejält.

– I och med att jag jobbar på Kvantum var det naturligt att börja där men nu arbetar vi för att få med fler butiker i Sollefteå, Kramfors, Härnösand och Sundsvall på tåget.

Kampanjen går under namnet ”Den stora kattmatsinsamlingen” och genomförs under vecka 43 - en vecka som sedan 2017 är Hemlösa katters vecka - och vecka 44. 

– Mat är en av de största kostnaderna för ett djurhem. Tanken är att kunder som vill stödja hemlösa katter kan passa på att köpa valfri kattmat i sin butik och skänka den till insamlingen genom att lägga maten i en låda utanför kassorna, förklarar Pontus och tillägger att butiker som vill vara med är välkomna att höra av sig till honom.

– Vi är många kattvänner häromkring men alla har inte möjlighet att exempelvis vara volontär. På det här sättet är det lätt bidra till ett bättre liv för katter utifrån sina egna förutsättningar!

Bildtext: Pontus Rosberg, stor kattvän och en av initiativtagarna till ”Den stora kattmatsinsamlingen” som genomförs till förmån för Öbacka Djurhem under vecka 43 och 44.
