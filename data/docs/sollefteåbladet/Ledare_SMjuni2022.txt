I SOLLEFTEÅ KÄNNER JAG LIVET I MIG
Jag kunde inte dra från Sollefteå snabbt nog när jag precis fyllt 20, med bubblande nyfikenhet i hela kroppen och hela världen framför mina rastlösa fötter! Sedan dess har jag varit ständigt på väg, framåt och uppåt, en jakt på… framgång? Lycka? Livskvalitet? Jag är glad för allt jag upplevt och nu vet jag var jag vill hänga min hatt. Men får man verkligen se en tillbakaflytt till Sollefteå som något lyckat, ja till och med eftersträvansvärt? 
Det finns nog en allmän syn på att valet att stanna eller (ännu värre) flytta tillbaka till en småstad är lika med ett misslyckande. Att det innebär ett eller femtioelva steg tillbaka i livet, som om man återvänder med svansen mellan benen. Jag vet att jag själv trodde det när jag lämnade och den inställningen har liksom funnits latent i ryggraden under många år, ivrigt påhejad av negativa Sollefteåbor (tyvärr). 
Men tänk vad fel vi haft! Och vad härligt att vi vet bättre nu! Det blåser kraftfulla vindar i rätt riktning just nu med spännande etableringar, möjligheter för nya boenden och nyfikenhet för besöksnäringen. Låt oss tillsammans hoppa på Sollefteå kommuns framtidståg – vem tar du med dig?
Så, till dig som stannade: TACK för att det finns nåt fantastiskt att komma (tillbaka) till!
Till dig med rastlöshet i hela kroppen: Flyg iväg och njut! Jag hoppas att vi får välkomna dig tillbaka sen! 
Till dig som också drog: Kom tillbaka, det blir kul! 
Naturkraft. Drivkraft. Kulturkraft. Livskraft. 
Jag känner livet i mig (bokstavligen talat), som Astrid Lindgren hade sagt. 
Jennifer

