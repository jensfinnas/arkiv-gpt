En bostadsmarknad som går mot strömmen

Bostadspriserna är i gungning i landet men i Sollefteå ser marknaden alltjämnt stabil ut. 2022 års siffror visar till och med på en prisökning runt 21-22% samtidigt som motsvarande siffra för riket i stort var 13% nedåt. 

– Vi dök upp som exemplet som gick mot strömmen i många analyser när siffrorna släpptes och läget har fortsatt vara stabilt även i år, konstaterar Sara Jeanson som är fastighetsmäklare och partner på Fastighetsbyrån Höga Kusten.

Hon och hennes kollegor märker förvisso att folk i allmänhet är lite försiktigare när det gäller att köpa och sälja men tror snarare att det handlar om effekten av negativ nyhetsrapportering än sämre marknad.

– Många tror att marknaden vänder nedåt överallt men här påverkas vi inte alls på samma sätt av exempelvis ränteförändringar som i storstäderna, resonerar Ida Sjödin, koordinator på samma byrå.

– Vi vill påstå att det fortfarande är både säljläge och köpläge häromkring. I och med pågående och kommande etableringar i kommunen finns ett stort intresse utifrån när det gäller boende och det råder en framtidstro som har växt sig allt starkare de senaste åren. Intresset från utländska köpare är också fortsatt stort.

Ett nytt fenomen som de båda märkt av är att fastigheter köps i syfte att hyras ut eller delas av flera i ett sällskap.

– Det finns ett intresse för platsen Sollefteå, man får mycket hus för pengarna och möjligheterna till ett aktivt liv är stor. VI har både gjort affärer där köparen tänker hyra ut boende under några år för att senare kunna flytta hit själv och familjer som köpt hus tillsammans för att använda som delat fritidshus, förklarar Sara som hoppas på ännu mer rotation på marknaden här framöver.

– Det finns många fina hus som står tomma idag, bland annat för att ägarna inte tror att det finns något större värde i dem. Det är inte ovanligt att det är tvärt om, vad som är ett drömhus eller drömläge ser väldigt olika ut från köpare till köpare och ibland går det att få mycket mer för sitt hus än man tror!


