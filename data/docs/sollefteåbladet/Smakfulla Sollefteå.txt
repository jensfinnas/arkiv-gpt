Smakfulla Sollefteå
Härproducerade smakupplevelser

Intresset för mathantverk och lokalproducerade smakupplevelser fortsätter öka, både bland lokalbefolkning och besökare. Runt om i kommunen tillverkas fantastiska produkter hos entreprenörer som brinner för sin matkonst och ett besök hos dem är ofta en lika spännande upplevelse som att smaka på deras hantverk.

Kvarnå Trädgård
I Kvarnå, strax innan Junsele, ligger Kvarnå Trädgård. Här odlas köksväxter och kryddor helt utan kemikalier och konstgödning, bland annat drygt 50 olika tomatsorter. I det kombinerade caféet och gårdsbutiken går det att avnjuta mat och dryck med lokal prägel och köpa egenproducerade varor som marmelader, shrub, en prisbelönt blåbärsvinäger och annat gott.

Kvarnå Surdegsbageri
Intill Kvarnå Trädgård ligger även ett surdegsbageri där allt bröd bakas med ekologiska råvaror och surdeg. 

Meåfors Getgård
Två mil norr om Ramsele finns ett mejeriet som tillverkar smakrik getost och getmese. På gården finns getter och dikor som inte bara är oumbärliga för tillverkningen av produkterna utan även bidrar till öppna och vackra landskap runt Fjällsjöälven.

Plocka jordgubbar i Åsmon
Att plocka jordgubbar i Åsmon är för många en av sommarens höjdpunkter. Under säsongen som startar i början av juli erbjuder gården självplock av oöverträffat söta, fylliga och KRAV-certifierade jordgubbar som förgyller sommarens efterrätter och lyser upp i vintermörkret när de plockas fram ur frysen.

Edhe Gård
I Eden strax utanför Junsele - en liten by som hämtad ur en Astrid Lindgren-saga - ligger det lilla jordbruket Edhe Gård. Här tillverkas mathantverk av högsta kvalitet från omsorgsfullt producerade råvaror direkt från gårdens fjällkor. Bland det som produceras på gården finns exempelvis hårdostarna Stockberget och Edhe Guld, blåmögelosten Edhe Blå, smör och färskost med och utan kryddor.

Smak Kafferosteri
Smak har flyttat till nya lokaler på gågatan i Sollefteå och erbjuder kaffebaserat livsnjutneri på hög nivå. Här finns det mängder av kaffevarianter att prova, allt från olika rostningar till bryggtekniker. Tillsammans med caféets barista kan kunderna utforska kaffets underbara värld och för den som vill återuppleva smakerna hemma går det att köpa med sig lokalrostade bönor och malda varianter hem.
